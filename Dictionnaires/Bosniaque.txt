Velibor Čolić
Sarajevski omnibus
Pričujoče besedilo je leposlovno delo z zgodovinski­
mi osebnostmi. Ne gre torej za interpretacijo zgodovi­
ne, še manj za znanstveno analizo, temveč preprosto za
roman, zamišljen in zasnovan kot filmski omnibus, kot
pet poglavij ene same zgodbe.
Osrednji del naše kronike pripoveduje o zadnjem
dnevu življenja in o smrti Franca Ferdinanda ter nje­
gove žene Sofije, o slovitem sarajevskem atentatu
osemindvajsetega junija 1914, ki je sprožil prvo sve­
tovno vojno in propad treh cesarstev – otomanskega,
avstroogrskega in ruskega. Naš roman-omnibus opisu­
je tudi zaporedje gradenj in rušitev nekega mostu, sa­
nje rabina Baruha Abramovića, življenje in smrt neke
knjižnice, duhovne meje Južnih Slovanov, osupljivo
usodo neke ilustrirane knjige in velike uhlje stotni­
ka Geheime Staatspolizei. V dodatku smo predstavili
nenavadno pot avstrijskega vojaka v prvi svetovni voj­
ni Nikole Barbarića, mojega deda po materini strani,
znanega tudi kot bosanski baron de Münchhausen.
Opazili boste, da so se v resnično zgodbo nekaj­
krat vmešale fantastika, poezija in sanje.
Večina citatov v tej knjigi je izmišljenih. Preostali
so morda pristni, vendar smo jih za potrebe te zgodbe
predelali in priredili. Radovedni bralec bo lahko med
drugim odkril peščico arabskih pregovorov in nekaj
besed, izposojenih od Voltaira, Jorgeja Luisa Borge­
sa, Groucha Marxa, Stanisława Jerzyja Leca, Iva An­
drića, Rainerja Marie Rilkeja, Ernsta Jüngerja, Imreja
Kertésza, iz Wikipedije, od Johanna Wolfganga von
Goetheja, Michela Audiarda in Émila Michela Cio­
rana …
Gre zgolj za izmišljijo. Hotel sem jo predstaviti
kot resnično zgodbo, kajti po svoji naravi je vsak ro­
man resničen.
»Romanopisec,« je dejal Milan Kundera, »pola­
ga račune izključno in samo Cervantesu.«
Človek ne bi mogel preživeti brez herojev,
svetnikov in mučenikov.
ernesto sábato
LATINSKI MOST

Zaporedje gradenj in rušitev nekega mostu, astronomija in
matematika, angel odposlanec, Ali Ajnibeg in njegova daritev,
mojster Albanus in njegove jadranske balade ter različni pogledi kristjanov in muslimanov na neko poplavo.
Sarajevski omnibus  15

PRVI MOST, KI so ga postavili na tem kraju in je v popisu
Bosanskega sandžaka iz leta 1541 naveden kot Kozji most,
je bil lesen. Zgradil ga je neki Husein Karadagli, Širmerdov
sin, obrtnik in umetnik, po poklicu sedlar. V Sarajevu so ga
klicali sedlar Husein ali vdovec Husein, včasih pa preprosto
striček Huso. To je bil mož, ki je usnje obdeloval z lahkoto,
kot bi bilo svila. Njegovi izdelki so sloveli daleč naokoli. V
njegovi prodajalni si lahko dobil škornje in sedla, steznike
za ženske, vojaške biče pa tudi nekaj knjig, vezanih v pleme­
nito usnje: arabsko izdajo Svete knjige, predelani rokopis
perzijskega filozofa, zdravnika in mistika Ibn Sine, imeno­
vanega Avicena, ter štiriindvajset matematičnih priročnikov.
V sobi zadaj za prodajalno je mojster Husein skrival tudi
nekaj knjig v latinščini: Življenje svetega Frančiška Asiške­
ga, zbrana dela Avguština Hiponskega, imenovanega Avgu­
štin Puščavski, ter zbirke erotičnih pesmi, ki so opevale vino,
dečke in kri devic. Pozno popoldan, med dvema molitvama,
je Husein včasih odprl knjigo o geometriji, s pomoč­jo kate­
re je, z lepim peresom v roki, ugotavljal znamenja božje pri­
sotnosti na Zemlji. Kot velik popotnik in črnogled mislec
Velibor Čolić
je Husein cele noči pisaril pisma samemu sebi. Nato jih je
kot v nekakšnem ritualu trgal in sežigal na živahnem pla­
menu sveče.
Kar je minilo, je odšlo, si je, žalostno motreč pepel, govoril
Husein, tistega, na kar upaš, ni več, toda sedanjost je tvoja.
Svet je, kakršen je. Črna mravlja na črnem kamnu v črni noči.
Bog jo vidi. Tu je odgovor: človek naj dela z lesom in ka­
mnom, ne z usnjem in svilo, še manj s papirjem in črnilom.
Husein Karadagli je tekoče govoril štiri jezike: turško, ar­
mensko, grško in bosansko. Enkrat letno se je odpravil v
cesarsko mesto Istanbul pit vodo iz Bosporja ter opazovat
rojstvo in smrt zvezd na nebesnem svodu. Preden je zgradil
svoj most, je iz težko razumljivih razlogov, povezanih s ha­
zarderskimi dolgovi, obiskal tri latinske dežele. Iz Francije je
prinesel lepo škatlo za začimbe iz cedrovine, iz Španije meč,
iz Neaplja pa čudno kožno bolezen. Neke vrste redek her­
pes, ki mu je na obraz narisal nenavadne rože zla. Hudičev
poljub, kajti sodeč po govoricah je vrlemu Huseinu »gotovo
zavdala kakšna nevernica«.
Po ženini smrti je Husein v hiši prebival sam, obdan z
mačkami. Na svojem zadnjem potovanju po tako imenova­
ni zapadni Evropi je med obiskom slovite barcelonske knji­
žnice odkril knjigo, ki je obravnavala potovanje duš, astronomov pogled na zvezdno pot. Napisal jo je neki Grk, toda
kot vemo, je znal naš Husein brati in pisati po evropsko, od
leve proti desni. Ko se je vrnil v Sarajevo, je že vedel, da je
Sarajevski omnibus  
mogoče celotno Rimsko cesto narisati tako, da preprosto
pogledamo kakšni mački v oči.
»Poleg tega,« je pravil, »je boljši maček v žaklju kot go­
lob na strehi.«
V tistem času je bil že suh kot prekla in je trpel za zla­
tenico. A končno je znal ločiti senco od luči in navidezne
stvari od pravih. V Neaplju je spoznal naključje in njegovo
metaforo kockanje, mikrokozmos in vseprisotno hudičevo
roko. Do konca življenja je Husein vse noči metal kocke, z
obsedeno strastjo izzival usodo – vse, česar duševno zdrav
človek ne bi smel početi.
»Le razumen človek,« se je Husein zagovarjal pred pe­
ščico prijateljev, »si lahko privošči početi neumnosti. In le
prefinjen človek sme biti prostaški. Norci so vselej razumni,
zarobljenci pa zmeraj vljudni.«
*
Kozji most so zgradili v devetih tednih. Stebre so izdelali iz
hrasta in črnega bora, za zaključna dela pa so uporabili srca
vrb žalujk, kajti taka je bila volja vrlega Huseina, čigar ze­
meljsko popotovanje se je bližalo koncu.
Preden je na predvečer novega leta 1549 umrl, je sedlar
Husein ukazal, naj mu v nagrobnik vklešejo tri kraljevske
nazive: kan, hakan, sultan.
Na dan svoje smrti si je Husein obril brado in na de­
snem licu odkril grozljivo vrtnico. Njegova koža in jetra so
bili uničeni, oko in duša pa sta ostala taka kot pri otroku.
Oblekel si je vojaške hlače in rdečo srajco iz šantunga, na
glavo si je dal lep, z zlatom izvezen fes, za ušesa pa nekaj
kapljic dišeče ambre. Popil je kozarec slovitega sarajevskega
šerbeta, pripravljenega s hladno vodo in dišečega po mali­
nah, ter legel na posteljo.
Medtem ko je čakal nadangela Džibrila, da mu da odve­
zo pred potjo, je Husein Karadagli bežno pomislil na žen­
ske. Na tisto, ki jo je videl samo enkrat, v Neaplju, nenava­
dno Ausilio, ki mu je postregla z vinom, in na njene roke,
še bolj bele kot labodji vrat. Na neko drugo latinsko žen­
sko, ki ni imela imena, zgolj telo, boke in nekaj kapelj medu
na popku, zgolj prsi, ki so mu prinesle kratkotrajno telesno
naslado. In na nesrečno Jesim, svojo ženo, ki so jo pokosili
mraz, tuberkuloza in neskončna bosanska zima, na ubogo
Jesim z otroškim telesom in s trebuhom, ki ni hotel sprejeti
moževega semena.
Nato je vrli Husein zagledal hladno svetlobo in neja­
sno, lepo in hkrati strašno postavo, kajti ko je bil še živ, si
je znal Vsemogočnega Boga in njegove vojake predstavljati
samo v tej obliki. Možak je začutil nekakšno energijo; pred
obrazom se mu je dvigalo bitje, odeto v svileno haljo temno
modre barve in s kristalno kupo v rokah. Svetloba je za tre­
nutek zastala, nato pa je prevzela obliko Džibrila, imeno­
vanega tudi Odposlanec. Za njim je Husein zagledal orja­
ški slap, ki se je grmeč zlival v globino. V čisto in globoko
vodo. Zatem je uzrl brezkončno kamnito stopnišče. Možak
je dvakrat ali trikrat globoko vzdihnil in prenehal dihati.
Tako preprosto je bilo. Smrt je samo ta prostor, praznina
med dvema vdihoma.
Huseinovo truplo je bilo kmalu hladno kot solnat ste­
ber, njegova koža pa pepelnato siva. Nazadnje je možakova
duša skozi okno poletela v neznano.
Bismila, je pomislil Husein.
In angel ga je zapustil.
Tako je umrl Husein Karadagli, imenovan Sedlar, ljubi­
teljski astronom, matematik in graditelj mostov.
*
Na istem kraju je Ali Ajnibeg leta 1565 postavil kamnit most.
Tega plemiča in vojaka je v Sarajevo poslal slavni sultan Su­
lejman Veličastni, zavojevalec, diplomat ter zaščitnik ume­
tnosti in literature, saj je znal odlično braniti meje cesarstva.
Ali Ajnibeg je bil človek dejanj, ki mu je bil konj ljubši od
lastnih žena, šotor pa od palač. Bil pa je tudi lepotec z vzho­
dnjaško pristriženo brado, z očmi, temnejšimi od kavnih
zrn, in z lepimi, majhnimi, a polnimi ustnicami kot pri ka­
kšni porcelanasti lutki. Njegova moč je bila legendarna. Lju­
dje so govorili, da je bil v mladosti sposoben z enim samim
udarcem s pestjo pokončati bika in da bi mu lahko jajce raz­
bili na prsih, tako mišičaste in čvrste so bile. Po višini je Ali
Ajnibeg prekašal vse po vrsti, in kadar je izrekal ukaze, mu je
glas bobnel kot hudournik. Bil je dober prijatelj Gazija Hu­
srevbega, še enega slavnega graditelja, ki je nekaj desetletij
prej zasnoval znamenito belo mošejo v samem srcu Sarajeva,
in pravi človek svojega časa. Kot dober vernik je občudoval
Knjigo in perzijsko poezijo, a je hkrati cenil tudi slike nem­
škega slikarja in risarja Albrechta Dürerja, imenovanega
Mojster iz Nürnberga. Čeprav je bil vojak in poklicno zave­
zan ubijanju, je svet opazoval z vselej začudenim in bistrim
pogledom fantiča. V njegovem notranjem panteonu so se
prepletali resnica Boga in strah pred neznanim, robata lju­
bezen do konj in romantični draž žensk, strogost ramazana
in požrešnost, njegove slovanske korenine in orientalsko iz­
obilje, delovanje in premišljevanje, sablja in svete sure …
Korenjaški soprog štirih žena in oče devetih otrok je
san­jal o tem, da bi osvojil Dunaj, toda vedel je, da je Ce­
sarstvo že utrujeno, brez udarne moči in umaknjeno vase.
Zamisel o mostu se mu je porodila iznenada, nekega lepega
poletnega popoldneva, ko je opazoval ciganske otroke, ki so
se goli in divji kopali v reki Miljacki. Ko ga je med vsako­
dnevnim sprehodom v času med dvema molitvama zmotilo
njihovo vpitje, je beg opazil, da je stari most postal zelen­
kast. Les je zbolel. Videl je, da to nekoč lepo stavbo načenja
tanka plast mahu, ki se lesketa v soncu kot žabja koža. Bilo
je več kot očitno, da Kozji most umira. Sonce, veter in de­
cembrski sneg, leta in deževja, nevihte in jutranja zmrzal, ki
se je štiri mesece na leto zgrinjala z gora, so bili močnejši od
Človeka, od njegovih dlani in sanj, od orodij, s katerimi je
hotel pustiti trajno sled na tej Zemlji.
Kdor bi rad zgradil cesarstvo, si je govoril, ta se vojskuje.
Kdor bi si rad podredil reko, pa sanja o senci, ki se bo poro­
čila z vodo. Iz te zveze se rodijo mostovi.
*

Sarajevski omnibus  21

Ali Ajnibeg si je svoj most zamislil kot mladeniča, janičarja, ki bo zajezdil in si podredil reko Miljacko. Ta most, ki bo
njegova daritev, bo povezoval levi breg, torej četrt Latinluk,
kjer prebivajo kristjani, s starim mestom in njegovimi sto
petdesetimi mošejami, sedmimi javnimi vodnjaki in trgo­
vsko četrtjo. Od tod njegovo ime, Latinski most.
Dela so se začela spomladi leta 1563. Ali Ajnibeg je zapo­
slil nekega Albanusa, delovodjo, ki se je zgledoval po slovi­
tem Mimarju Hajrudinu, učencu slavnega arhitekta Sinana,
očetu klasične otomanske arhitekture in graditelju svetov­
no znanega mostarskega mostu.
Kamniti most, skromnejši in bolj praktičen od mostar­
skega, je imel štiri stebre in pet lokov. Njegova vzhodno in
zahodno pročelje sta bila tako rekoč enaka, z nekaj drobni­
mi razlikami. To je bila robustna zgradba iz apnenca, dovolj
široka, da je šlo lahko po njej vštric sedem ljudi, pravi cestni
most, ki je preprosto prekoračil reko in krščanske četrti po­
vezal z Baščaršijo, četrtjo oblasti, obrtnikov in trgovcev.
*
Prvo, kar je po prihodu v Sarajevo storil delovodja Albanus,
je bilo škropljenje in umivanje kamna, s katerim je namera­
val graditi. Potem se je pred begovimi osuplimi očmi usedel
na breg in počakal, da je voda izhlapela. Čez nekaj ur je na­
znanil: »Ta most bomo zgradili iz mladega kamna, katere­
ga obraz gleda navznoter, proti nam. Delali bomo samo na
neparne dneve; na parne dneve bomo molili, kajti Gospod
je ta svet ustvaril iz senc.«
 Velibor Čolić
Že naslednji dan se je Albanus lotil dela. Pomagala sta
mu dva delavca, ki nista varčevala z močmi. Prvi je bil stro­
kovnjak za meritve in računanje, drugi izurjen v pesniko­
vanju in zbijanju šal. Na dneve, ko so delali, niso smeli je­
sti hrane živalskega izvora, pitje vina pa jim je bilo izrecno
prepovedano. Kadar so si privoščili nekaj trenutkov počitka
in so zlezli s stavbnega odra, so se krepčali z vodo in ribami,
žemljami in kislim mlekom.
Ali Ajnibeg je vedel, da je delovodja Albanus čuden tič.
V prostih urah je ta možak na višku svojih moči izvrstno
igral na čudovito lutnjo iz palisandra in se z njo spremljal
pri petju otožnih dalmatinskih balad. Beg je močno sumil,
da moli k drugemu Bogu, tistemu z brado, golobico in s si­
nom. Toda Albanus je bil velik inženir in graditelj. Preden
ga je položil, je vsak kamen pobožal in poljubil, kot bi bil
otrok ali, še raje, ženska.
Arhitektura je okamnela glasba, si je govoril beg. Gradnja
ali rušenje, kaj je bolj upravičeno, donosnejše, nujnejše in bolj
vredno našega občudovanja? Nimamo dokazov, da bi lahko
razsodili. Gotovo je le eno: človek na koncu zmeraj izgubi.
Samo Vsemogočni Alah ve, kako zveni smrtnikova duša.
Med skoraj triletnim garanjem je mlajši pomočnik, neki
Hrid Lazarini, ki je bil prav tako doma iz Dubrovnika, sta­
knil obolenje pljuč in umrl. Albanus ga je zamenjal z dru­
gim, hrvaškim pustolovcem, pijancem in pridaničem, ki ni
hotel za nič na svetu razkriti svojega imena ali porekla.
Bolj ko je most rasel, globlje se je delovodja pogrezal v
čudno pobitost. Čedalje pogosteje je kadil čudaški čibuk,
natlačen s sredozemskimi zelišči. Okoli njega je dišalo po
kamilicah, pomešanih s slamo ali z algami, pa tudi po ne­
čem nevarnem in prepovedanem z Bližnjega vzhoda.
Sem in tja je Albanus za nekaj dni izginil. Njegova de­
lavca sta pravila, da je obiskoval lahke ženske v krščanskih
četrtih Sarajeva. Sam pa se je branil z zagonetnim nasme­
škom.
»Če me sprejme enkrat, še ni kurba. Vsakič obiščem
novo gospodično.«
V dveh letih in pol, kolikor so trajala dela, je Ali Ajnibeg
svojim someščanom trikrat zvišal davke in nazadnje prodal
svojo hišo, da bi poplačal most. Tretjo pomlad se je, ker je
bila njegova mošnja skoraj prazna, čutil obvezanega odre­
či se najlepšemu konju, tistemu, ki ga je v mladosti ponesel
največjim zmagam naproti.
Ko je bil most zgrajen, naj bi se mračni mojster Albanus,
mistik in minstrel, sedemnajst dni ne streznil.
Ob koncu gradnje je Ali Ajnibeg priredil veliko ljudsko
praz­novanje. Na ražnju so spekli sedem volov in enajst jag­
njet, najrevnejšim iz vseh četrti starega mesta pa so razdelili
velik lonec slavne sarajevske halve.
Iz Istanbula so celo pripeljali nekega Abdula Vehaba, pi­
sarja in kamnoseka, ki je za zaščito mostu vanj vklesal sveta
besedila.
Ko ima hudič mlade, jih ima veliko. Velika poplava leta 1791,
po tedanjih pisnih pričevanjih največja v zgodovini Sara­
jeva, je kljub trdnosti Albanusove gradnje in svetim suram,
vklesanim v vsakega izmed štirih stebrov, povsem uničila
Latinski most.
V eni sami noči je postala reka Miljacka ogromna in div­
ja. Razdejala je vse na svoji poti, njene kalne vode so med
drugim odnesle Latinski most, neko pravoslavno cerkev, ve­
čino sefardskih trgovinic pa tudi hišo modrega rabina Pere­
ca Šterna, možaka z brado, odišavljeno s svetimi zelišči. Po­
plava je trajala vso noč, zgodaj zjutraj pa je bila reka spet
taka kot nekoč. Majhna in umazana, s tokom, slabotnim kot
jetičnikova sapa. Namesto mostu so meščani odkrili nekaj
počrnelih kamnov in truplo neznane mlade lepotice. Stare
kristjanke so pravile, da je to angel varuh Latinskega mostu.
Da je padla z neba, ko je branila most pred zlimi silami. Tur­
ki pa so trdili ravno nasprotno.
»To je šejtan,« so govorili, »kajti Bog gradi, hudič pa
ruši. In tako je od pamtiveka.«
Nekaj let pozneje, leta 1798, je hadži Abdulah Briga iz
lastnega žepa plačal ponovno izgradnjo mostu.
V času med obema vojnama in še malo po koncu druge je
novi most nosil ime Gavrila Principa, mladega srbskega na­
cionalista, ki je nekaj korakov stran ubil avstrijskega princa
Franca Ferdinanda.
Leta 1992, med novo vojno, ki je divjala v Bosni, je most
spet dobil svoje prvotno ime – Latinski most. Med oblega­
njem Sarajeva (1992-1995) je bil, tako kot vse mesto, poško­
dovan, potem pa leta 2004 znova obnovljen.
Bog nam da roke, pravijo ljudje, mostov pa ne gradi.
