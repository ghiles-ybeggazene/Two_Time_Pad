Jonas Mekas

ŽMOGUS BE VIETOS
Nervuoti dienoraščiai

Įžanga
Pirmosios sovietų okupacijos metais ir vėliau, vokiečių okupacijos metais, kaip ir daugelis mano metų
jaunų žmonių, aš buvau giliai įsivėlęs į priešsovietinę ir priešnacinę veiklą.
1944 metų žiemą ir pavasarį mano pogrindžio darbo pareigos buvo perrašyti mašinėle ranka rašytus
tekstus, kurie man būdavo slaptai perduodami. Daugiausia tai buvo įvairios žinios apie vokiečių
okupacinės kariuomenės darbus, pagautos per trumpas bangas iš Londono.
Kadangi mano mašinėlės šriftas buvo pažįstamas ir ieškomas vokiečių okupacinės milicijos ir,
neabejoju, sovietinio saugumo, aš savo mašinėlę rūpestingai slėpiau. Į laisvę, Tautos žodis ir
Nepriklausoma Lietuva, kuriems dirbau, buvo abiejų sekami.
Tais mėnesiais aš gyvenau savo dėdės, Povilo Jašinsko, reformatų kunigo Biržuose, klebonijos
palėpėje. Kieme stovėjo didelė malkų stirta. Aš slėpiau savo rašomąją mašinėlę toje malkų stirtoje,
galvodamas, kad tai gana saugu.
1944 metų birželio mėnesį vieną naktį aš nuėjau pasiimti mašinėlės. Bet jos ten nebebuvo. Vienintelis
paaiškinimas, kokį galėjau atrasti, buvo, kad koks vagis, atėjęs vogti malkų, atrado ir mašinėlę.
Mano pogrindžio draugai buvo labai aliarmuoti. Aš irgi. Jie man patarė, kad aš turėčiau kuo greičiau
pradingti. Buvo tik laiko klausimas, kada pavogtoji mašinėlė pateks į vokiečių milicijos rankas ir vagis,
nebuvo jokios abejonės, pasakys, kur jis ją rado.
Aš turėjau pranykti, bet aš negalėjau niekam, net ir savo broliui Adolfui, tuo metu pasakyti tikrosios
priežasties, dėl ko aš turiu bėgti iš Biržų. Vienintelis, kuriam aš patikėjau tikrąją priežastį, buvo mano
motinos brolis, kunigas Jašinskas. Jis žinojo apie mano pogrindžio veiklą. Kadangi jis gerai kalbėjo
vokiškai ir vietinė vokiečių okupacinė valdžia dažnai naudojo jo paslaugas, jis turėjo naudingų pažįstamų
vietinėj vokiečių valdžioj. Su jų pagalba jis man ir Adolfui parūpino kelionės popierius į Austriją, į Vienos
universitetą, kur turėjo pažįstamų.
Kadangi Adolfas tuo metu gyveno su manimi, toje pačioje palėpėje, jis buvo, lygiai kaip ir aš,
inkriminuotas. Nors jis ir nežinojo mano tikrosios bėgimo priežasties, nutarė prisijungti. Jis bijojo ir vis
arčiau besiartinančių sovietų. Be to, mes buvom labai arti, kaip broliai, savo darbais, planais ir sapnais.
Liepos dvyliktą dieną mes atsisveikinome su savo tėvais ir įsėdome į traukinį, kuris mus nešė į
nežinomą pasaulį.
Tai čia ir prasideda mano dienoraščiai.

Ar buvo karas?
Pirmas perskyrimas
Apie tai, kaip Autorius, norėdamas išvengti gresiančio vokiečių milicijos arešto, bando išvažiuoti į
Austriją, bet patenka į Elmshorno karo belaisvių lagerius, prie prievartinių darbų. Dienos ir naktys
belaisvių lagery, kasdieniniai vargai, darbai, bombardavimai. Ir apie tai, kaip jis, su broliu Adolfu, bando
pabėgti į Daniją.

1944, liepos 19
Šiandieną atvažiavome į Dirschau, netoli Danzigo. Kelionėje aštuntą dieną. Iš Biržų išvažiavome liepos
dvyliktą.
Daug žmonių bėga iš Vilniaus, iš Kauno, iš visos rytinės Lietuvos. Vokiečiai sulaikyti sovietų nebegali,
nors meta vis naujas divizijas. Traukimasis betvarkis.
Arčiau fronto, jau aplink Biržus ir Panevėžį, siaučia desantininkų ir dezertyrų gaujos, plėšia, degina. Kas
pajėgia gauti kokį ginklą, eina miškan. Aš neatskiriu šautuvo nuo lopetos, tad kuo toliau, tuo geriau! Aš
nei kareivis, nei partizanas. Aš poetas. Tegu didieji kariauja, o mes maži, visi visados per mūsų galvas
lipo. Spurdysies tai tave tarp dviejų didelių ratų sutrins, kaip nieką. Mažom tautelėm, patekus vidurin,
kuo daugiau mūsų gyvų išliks tuo geriau.
Jeigu jūs norit prikišti, kad man stoka patriotizmo ar drąsos tai eikit po velnių. Jūs sukūrėt šitą
civilizaciją, ir šitas sienas, ir šituos karus, ir aš nei suprantu, nei noriu nei jūsų civilizacijos, nei jūsų karų ir,
susimildami, atstokit nuo manęs ir žiūrėkit savo pačių reikalų jeigu ką nors patys juose dar suvokiate.
O aš aš esu laisvas ir jūsų karuose.
***
Traukinys stumiasi lėtai. Visi geležinkeliai užkimšti kariniais transportais. Valandomis laukiame stotyse.
Manėm, už dviejų dienų būsime Vienoje. O dabar vien Panevėžy tris dienas pralaukėm. Blogiausia su
duona. Mes nieko nepasiėmėm išvažiuodami. Kiti daug praktiškesni. Viena moterėlė, kurios galvos šulai
kiek netvarkoj, vežasi net butaforines gėles, popierinius štorus langams, ušėtkus ir kitus velnius. Dabar ji
apsukai kiloja viską, triūsia bus darbo iki Neumünsterio.
Nemuną pervažiavome ties Tilže. Vydūnas. Bhagavad Gita.
Į Karaliaučių įvažiavome vakare. Besileidžiančioj saulėj degė Kanto bažnyčių bokštai. Uoste žirbuliavo
vanduo, raudonas ir šiltas nuo karštos dienos.
Plakatas:
KIEKVIENAS RATO PASISUKIMAS PERGALEI!
Nematysi žmogaus, į kurį pažvelgęs nepasakytumėt, kad jis dirba karui. Mirtis dvelkia iš kiekvieno jų
judesio. Važiuojam, žiūrim, kaip viskas gražiai sutvarkyta, švaru, ir žinom, kad už kelių dienų viskas bus
griuvėsiai, dūmai.

1944, liepos 20
Sudiev, Viena. Bent laikinai.
Kokie naivus mes dar esam! Mes dar vis neįsisąmoninom, kad YRA KARAS. Vakar mus atvežė į
Elmshorną, prie Hamburgo. Mes sakom, čia turi būti klaida: mes važiuojam į Vieną, mes studentai. Kišam
savo popierius jiems po nosim. O vokiečiai žiūri į mus ir juokias. Viena? Dabar esat čia, sako, ir būsit čia
tol, kol mes pasakysim.
Karinė policija mus nuvedė į karo belaisvių lagerį. Sako, turėsim dirbti prie priverstinių darbų, su kitais
karo belaisviais. Aš dar bandžiau protestuoti, mes ne karo belaisviai etc., bet kažkas pašnibždėjo, kad
per daug nesispardinčiau, nes jie su žmonėm čia nelabai skaitosi. Atsimenu, kaip vienas kareivis skėlė
Adomu į veidą, kam jis peržengė geležinkelio bėgius, ieškodamas vandens, aš nutilau. Staiga mūsų
laisvė pradėjo tirpti. Bet jeigu mes būtumėm pasilikę Biržuos kas mūsų laukė ten? To mes nežinom.

1944, liepos 23
Sekmadienis. Elmshornas gražus... tik sugriautas. Bet prakeikti fabrikai dar vis tebeina. Mus priskyrė
dirbti mašinų fabrike, prižiūrimam brolių Neunertų, rytinėj miesto daly. Apgyvendino mus belaisvių
lagery, vakariniam miesto pakrašty. Krūvoje trys lageriai. Viename rusai, kitame prancūzai, o mūsajame –
olandai, italai ir visi kiti.
SUSITIKIMAS SU VOLTAIRE’U
Giliai įsitraukęs į paltą,
palengva aš žengiau Šermukšnių gatve į pakalnę.
Lietus vis nestojo ir pylė didžiuliais latakais.
Stovėjo jis po pritemdyta gatvės liktarna
ir sekė žvilgsniu kažkur skubančius žmones.
1944, liepos 27
Ketvirtą dieną dirbame mašinų fabrike. Adolfas prie tekinimo staklių, aš padėjėju montavimo skyriuje.
Suku šriūbus, valau, trinu, montuoju, alyvuotas ligi ausų. Gerai dar, kad davė darbo rūbus ir batus
mediniais padais. Darbininkų, ar, teisingiau, vergų, fabrike keliasdešimt, įvairių tautų. Lietuviai tiktai mes
du. Kiti italai, prancūzai, jugoslavai, čekai, ukrainiečiai, lenkai, belgai.
Dirbam nuo šeštos valandos ryto iki šeštos vakaro, su penkiolikos minučių pertrauka pusryčiams ir
keturiasdešimties minučių pertrauka pietums. Nuobodu ir pikta ant visų mašinų. Dvylika valandų! Jau
įkyrėjo iki gyvo kaulo, o tik keturios dienos.
Pusrytį ir pietus valgome fabrike. Tik vakarienę lagery. Su valgiu, kol kas, pusė bėdos. Valgau kone
geriau negu Biržuose. Kai sakau tai, niekas netiki. Bet teisybė.
Kas naktį aliarmas. Aplinkui mėto bombas. Blyksi šviesos. Aš dar iki lango paeinu, o Adolfas nei iš
lovos nelipa. Kas bus tai bus. Iš darbo grįžtam 18.30. Laiko sau turim labai mažai. Visą laiką skiriame
kalboms rusų, vokiečių, prancūzų, italų, nes gyvename Babely.
Prancūzas, Tastet, šiandieną rodė savo pražilusius plaukus. Trisdešimt trejų. Penktus metus dirba
vergijoj.

1944, rugpjūčio 23
Jau mėnesis, kaip vergaujame Elmshorne. Visi simuliuoja, mažai tedirba. Bet ir simuliuojant per dvylika
valandų žmogus nusivarai nuo kojų. Vakare jau tik lova tetraukia. Mums leidžia eiti į kiną, bet nusivarius
nei kinas nerūpi. Dirbame ir naktinėje pamainoj. Velniškas darbas. Sekmadieniais irgi dirbame. Taip
diena iš dienos. Ant kojų ir ant kojų.
Visi laukia karo pabaigos. Anglai jau šioj pusėj Paryžiaus. Prancūzai belaisviai nebegali nuslėpti savo
džiaugsmo. Net ir vokiečiai. Mūsų fabrike „pergale“ tetiki tik pats šefas, Neunertas. Kai jis netoliese, visi
„stropiai“ dirba, kad greičiau pergalė ateitų... Užvakar, visai išvargus kojoms prie mašinos, mėginau
atsisėsti ant dėžės, tai Neunertas nuspyrė dėžę į šalį ir antausiu davė suprasti, kad jo fabrike niekas
nesėdės. Darbininkai jo saugosi kaip velnio, nes jis mėgsta iš tylo užklupti stoviniuojančius ir
besikalbančius darbininkus. Visai kitokio būdo jo brolis antrasis mūsų prižiūrėtojas.
***
Paukščiai virtinėm skrenda virš miesto.
Laisvė jų sparnuos.
Pro kalėjimo langą tiesia
suvytusią ranką žmogus.

1944, rugpjūčio 27
Aliarmas. Virš Elmshorno greit skris „tomis“. Taip belaisviai vadina anglų lėktuvus, atseit anglus.
Pro sienas į fabriką įsiskverbia baugus sirenų kaukimas. Banguojantis, grėsmingas. Tačiau fabriko
darbininkai, t. y. vergai, toli gražu nesibaimina. Aliarmas reiškia valandą poilsio. Fabrikai sustos, jie eis į
slėptuves. Daugumas tačiau guli kur nors ant žolės ir miega. Kiti susėdę plepa įvairių tautų žargonu.
Pusė visų žodžių keiksmažodžiai.
Aliarmas.
Vokiečiai t. y. moterys, vaikai ir invalidai bei seniai įvairiom priemonėm, kas kuo, bėga į užmiestį.
Daugiausia dviračiais, kuriuos jie visi turi specialiai aliarmams.
Antras aliarmas.
Radijas dusliai pranešinėja kilometrus ir minutes.
Dešimt minučių. Penkios minutės. Penkios reiškia bombonešiai skrenda virš Elmshorno, penkios
minutės ligi Hamburgo širdies.
Saulėje žvilga eskadrilės, bombonešių papilves.
Keturios. Trys. Dvi minutės.
Iš Hamburgo pusės pasigirsta duslus dundėjimas, krinta dinamito kroviniai, griūva Vokietijos vartai į
pasaulį. Bombonešiai skrenda ir skrenda virš Elmshorno, eskadrilė po eskadrilės. Valandą, dvi, tris.
Dangus dunda ir dunda. Po to tyla. Tik dūmų debesys dengia dangų.
Aliarmas atšaukiamas.
Darbininkai keliasi nuo žemės ir eina prie mašinų, für den Sieg... viskas pergalei...
Taip kiekvieną dieną, kiekvieną naktį.

1944, rugsėjo 18
Nuvažiavom pasižiūrėti Hamburgo. Miestas visai nuniokotas. Ištisi kvartalai sulyginti su žeme.
Ir iš po griuvėsių dar gali jausti milijoninio miesto ritmą. Judėjimas gatvėmis ir požeminiais traukiniais
nenutrūksta. Daug kvartalų dar visai bombų nepaliesti.
Plačiai išsiveržusi šliaužia Elbė. Laivų šviesos ir švilpimas skrodžia orą.
Ant sugriuvusių namų nuteplioti juodi kryžiai.
Po griuvėsius, ant Elbės kranto, vaikščioja senis su moterim. Vaikščioja, rankioja po degėsius.

1944, rugsėjo 23
Šiandieną lynoja. Visai smarkiai lyja, ne tik lynoja. Sėdime kambary ir laukiame šešių. Šešiomis išduos
vakarienę. Teks kiek „užvalgyti“. Pavalgyti tai jau tikrai negalima. Mane lageris buvo delegavęs
pasiskųsti, bet nieko nepešiau. Sakau, per daug kirmėlių žirnių sriuboj. Tai, sako, nugraibykit jas. Sako,
viskas gerai, valgis geras, prima, virtuvė gera ko jūs norit? Tai nutilau, kad nenutildytų. Su protestais čia
turi būti labai atsargus, turi žinoti ribas. O sriuba pilna kirmėlių, jos spokso į tave didelėm akim. Tai
nugraibai jas ir valgai.
Kambary mes septyniese. Lietuviai trys Dominykas Blažys ir aš su Adolfu. Dominykas baigia mus iš
galvos išvaryti su savo nuolatiniais skundais ir „perūnais“. Sako, badu jie mus numarins, po perūnais,
numarins jie mus.
Mūsų kambarin atkėlė du italus, iš Kielio. Neri ir Džimis. Abu karo belaisviai. Neri dailininkas ir
pianistas, iš Ferraros. Džimis studentas. Dvidešimt dvejų metų jaunuolis išėjo į kariuomenę, dabar jau
trisdešimtus baigia.
Nesimpatiškiausias mūsų kambary yra rusas emigrantas, vedęs bulgarę. Laikos dar visų aristokrato
etiketų. Su mumis šnekas nenoromis mes ne jo klasės... Bet maišus fabrike į ketvirtą aukštą tempia vis
vien.
Užvakar atkėlė čigoną. Susikalbam įvairiais žargonais. Nežinau, kokia kalba jis kalba.

1944, spalio 8
Šiandieną belgo vardadienis. Draugai per pietų pertrauką atnešė glėbį laukinių gėlių ir sukrovė ant
mašinos.
Raudonos, mėlynos, geltonos gėlės ant mašinų. Belaisviai prisiminė gėles savo laukuos, savo kiemuos.
Prisiminė gėles Florencijoje, gėles Serbijoje, gėles prie Agluonos, gėles Lyone, gėles Briusely...
Gėlės. Laisvos laukų gėlės.

1944, spalio 10
Dominykas visą valandą darbuojasi prie krosnies. Grįžo šlapias, o jokios ugnies susidžiovinti. Keikia
italus, kad neparūpino malkų. Vien koksais sunku įkurti. Pagaliau atsineša iš lovos išlupęs lentą,
sutrupina ją, niršdamas ir piktai šnirpšdamas, ir įkuria ugnį.
Kada pučiant kvapą nebesidraiko šalto garo kamuoliai, gera pasėdėti didelėj „šeimoj“, prie ilgo lentų
stalo. Arigo Neri šiandieną gavo pirkti piešimo popierio, tai labai linksmas. Piešimas jam viskas. Net

užvakar, kai karinė policija tikrino mūsų lagerį, jis taikėsi, su pieštuku rankoje, nubrėžti jų šaržus. Vakar
prancūzų lagery radau knygą su Renoiro darbų reprodukcijom, tai jis ant vienos kojos šokinėjo.
Džimis loposi kelnes. Iki šiol beveik jokių neturėjo. Kažkas dovanų atnešė.
Čigonas jau snaudžia. Nėra ko vogti... Tik retkarčiais supapsi pypke.
Netikėjau, kad žmonės gali taip prisirišti prie tabako, kad žeme dėl jo ropinėtų. Musų italas Tomas
ropinėti jau pradėjo. Rūko daug, valgį į tabaką išmaino, ir kenčia. Rytą, kai dar visi miega, ar šiaip, kai
mažiau kas mato, ropinėja žmogus po aslą ir renka į delną tabako dulkeles ir nuorūkas. Kai Dominyko
tabakas naktį padėtas nesaugiai, prisėlina ir prie jo.
1944, spalio 15
Dieną naktį aliarmai. Dabar aliarmų metu mums leidžia bėgti į užmiestį, nes pradėjo jau daužyti ir
aplink mus. Elbė pilna minų ir nuskendusių laivų. Visas susisiekimas su Hamburgu šiandien nutrauktas.
Frontas vis artėja. Kölnas. Gumbinė. Budapeštas. Bologna.
***
Ruduo. Pilnas miestas vėjo, vandens ir lapų. Šaligatviai purvini, žmonės bėga, skubinasi mirti.
Laikraščiai rašo apie galutinę pergalę.
Lagery, per naktį aštuonetos prikvėpuotame ir dar neišvėdintame, pusryčiai ir sekmadienis. Vieni eis
pasivaikščioti, kiti visą parą išmiegos dėl to ir valgo taip, kaip išlipo iš migio. Neri baigs autoportretą,
prie kurio kelintą dieną sėdi. Piešia pasidėjęs ant čemodano, čemodanas ant kelių. Ant stalo negalima –
jį nuolatos judina užsigulusių kameradų alkūnės.
Čigonas loposi savo lopais sulopytas kojines ir mažom, žvitriom akim seka valgančius. Jis Bulgarijoj
paliko šeimą, vien dėl to, kad iš čigoniško smalsumo įsigeidė būtinai sužinoti, kaip gyvena kiti, kitos
valstybės, kiti kraštai. Atvažiavo ir pamatė taip, kad daugiau nebenorės.
Dominykas vis tebeniurna, kad „čia mūsų už nieką neskaito, išnaudoja, kad juos perūnai“. Po pusryčių,
kaip paprastai, jis eis „pas lenkutį galguonėlį“ prašyti tabako arba duonos, jis jo geriausias draugas, kartu
dirba. Vakar vakare parėjęs radau jį vos neverkiantį visą dieną, sako, neturėjo ko rūkyti. Nuėjau į
prancūzų lagerį ir iškaulijau dvi cigaretes, tai nebežinojo žmogus kaip džiaugtis.
Į fabriką šiandieną nereikia eiti. Ketvirtas sekmadienis paprastai laisvas.
Fabrike nieko naujo. Vergai tebesuka mašinas, tebežiūri į laikrodį, skaičiuoja nepasibaigiančias
valandas, ir simuliuoja.
Viena grupė grįžo iš apkasų kasimo. Ten esą baisiai šlapia, miega kone vandeny, nors dirbti dar
mažiau dirba. Kastuvus subedę stovi ir žiūri, kaip dangum eina anglų lėktuvai.
Už lagerio girdisi maršas ir būgnų skambėjimas Hitlerjugendas pražygiuoja.
***
Rusai dainuoja vieną dainelę:
My rabotajem zdies' kak sobaki,
ne imiejem časy atdychat'.
Chlieba niet, žyra niet i tobaki,
tol'ka v dien' sto joptvajumat'.

***
Įsižiūrėkite į vaiką, kaip jis auga, kaip palengva jis keičiasi, kaip tarp tyrų nekaltų veido bruožų
palengva ima ryškėti godumo, brutalumo, suktumo bruožai, bruožai, kurie charakterizuoja žmonių
giminę...

1944, spalio 22
Nosį kutena kepamos mėsos kvapas. Barakas kepasi savo mėsos normą, kurią gavo žalią. Mėsos tiek,
kad galima iškepti šaukšte. Šaukšte ir kepamės.
Ką tik atšaukė oro aliarmą. Italai grįžta namo, iš slėptuvių. Mes ką tik grįžome iš fabriko, kur per
aliarmą turime budėti.
Dominykas šiltai iškūreno kambarį. Tai jo amatas. Jis dirbo Biržuos prie garvežimių kūrenimo.
Šiandieną mūsų kambary ramiau, tyliau, tai galiu rašyti, skaityti, šiaip amžinas erzelis. Prieina iš visų
lagerių ir ginčijas.
O, vėl skelbia aliarmą. Antrą kartą šiandieną. Vėl pasipils į gatves vežimėliai, su vaikais, ir niekniekiais,
šimtai dviračių. Bėga į užmiestį.
Džimis rodo savo žmonos fotografiją.
Aš po karo važiuoju į Angliją arba Ameriką ir gersiu daug alkoholio. Tol, kol viskas išnyks iš
atminties.
***
Menas žmones įskiepina. Jis juos pakeičia, meno skiepais, iš šunobelies į obelį.
***
Dirbu fabrike ir vis žiūriu į laikrodį. Visi žiūri, taip viena akim. Dar daug laiko iki šeštos. Jie nori laimėti
karą su vergais, kurių visos akys nukreiptos į laikrodį...
***
O, jūs visi konservatyvūs žmonės!
Saugokitės jaunuolio suveltais plaukais ir nerūpestingai apsirėdžiusio, degančiom akim...

1944, spalio 25
Dvylika valandų pradirbam fabrike. Aštuonias pramiegam. Valanda valgymui, valanda į darbą ir iš
darbo. Dvi valandos lieka „gyvenimui“. Tai gyveni minutę prie minutės. 120 minučių.
Užvakar mūsų fabrike suėmė aštuonis rusus. Vakar visus kažkur išvežė iš miesto. Šie vyrukai per daug
kalbėjo. O fabrike ir sienos turi ausis.

***
Visa gyvūnija keršija žmogui. Žmogus gyvių pasauly neturi sau draugo. Aš įtariu, kad ir katės, ir šunys,
tie tariamieji nuolankūs draugai, yra tik šnipai, kurie išduotų žmogų pirmą pasitaikiusią akimirką nė
nesumirkčioję.

1944, spalio 26
Rusui inžinieriui, mano kaimynui prie gretimos mašinos, šiandieną keturiasdešimt metų. Ta proga
šefas paleido jį iš darbo puse valandos anksčiau... Keturiasdešimt metų ne senatvė. Bet vergija jį sulenkė,
jo galva nulenkta, kaip vergo, ir pilna baltų plaukų. Giliai dūmodamas, sunkiai keldamas kojas, jis išėjo
namo, palikęs savo mašiną.
Šiandieną gausiu daugiau kopūstų, nusijuokė praeidamas.
Keturiasdešimt pirmuosius švęsi jau Maskvoj, karas baigsis, tariau. Jis maskviškis.
Jis padarė beviltišką grimasą ir takeliu pasukė iš fabriko kiemo.
Trejus metus aš jau taip galvojau, pasakė atsigręžęs. Ir dar treji gal praeis. Taip neinasi, kaip mes
norim.
***
Atkėlė naują prižiūrėtoją. Rusai jį vadina diedu.
Jis gerai kalba angliškai. Metų turi jau apie septyniasdešimt. Palinkęs nuo aukščio ir amžiaus, kelnės
sukasi aplink išdžiūvusias kojas. Didelis juodas chalatas kybo ant kietų, plačių pečių, išsišovęs visokiais
guzais, taip, kad ir nematydamas gali pasakyt, kas jo kišenėse. Ant krūtinės pūpso akinių makštis,
kišenėje užrašų knygutė, susiūta iš kvitų. Kitoje kišenėje metras. Nė vienas darbininkas jo per daug
nežiūri. Pastebėjo, kad aš turiu popierio lapelių ant mašinos, su vokiškais žodžiais, tai dabar dažnai
sustoja prie mano mašinos ir paegzaminuoja. Kartais išlinksniuoja kokį žodį, ar išdrožia visus
veiksmažodžio laikus.
Jis nuduoda griežtą, norėtų pabarti darbininkus bet greit jis ir darbininkai pradeda juoktis, jis negali
ilgai išlaikyti griežtos minos. Ir jam dvylikos valandų yra per daug. Dažnai įsėlina į sandėlį, užsidaro duris
ir pasirodo tik po valandos. Dažnai prisėda ir mašinų skyriuje, ant dėžės, kalbasi su darbininkais, neva
mašiną prižiūri... Bet apie mašinas jis mažai nuvokia. Jis buvo mokytojas, gimnazijoje, kol jį į fabriką įkišo.
Karui nereikia gimnazijų.
***
Prieš porą savaičių mūsų kambarin atkėlė kroatą. Dabar kambarys visą laiką eina kūliu ir garsai ne
mažesni kaip fabrike. Kaupkis kaip nori nesusikaupsi. Viskas nervuota, su trūkčiojimais. Rašai, bet
užmiršti, ką prieš minutę parašei, nes turi saugotis, kad į nugarą neatsimuštų druskinė ar batas. Kitame
stalo gale Džimis su kroatu visą laiką kažką žaidžia, kumščiais duodami į stalą ir šaukdami UNO! DUE!
TRE! SETTE! Kai susipyksta tada jau saugokis! Ypač, kai abu stalai susipyksta. Vienas kitą ištepa varške,
susiskaldo bonkomis nosis ir lūpas. Kelis vakarus po to nesikalba.
Neri jau kelintą dieną triūsia prie žiedų. Dirba juos iš pinigų. Baisus pareikalavimas...
Wenck, vokietis prie Adolfo mašinos, pasakoja, kad jis visą laiką norėjęs mokytis, bet tėvai pinigų
neturėję. Jis visą laiką keikia kapitalistus. Jis sako, jie trukdo bet kokių idėjų įkūnijimą. Tu turėk geriausių
idėjų nieko nebus, jeigu jos nepatiks kapitalistams, jų rankose viskas.

***
Cha! Cha! Cha! Pritrūko geležies. Tai dabar darbo valandas nukirpo. Dirbam nuo aštuntos ryto iki
ketvirtos po pietų. Pritrūko geležies, anglių, tepalų. Dirbti aštuonias valandas, aišku, daug geriau negu
dvylika. Visų ūpas pakilo. Visi žino, kad valandų sumažinimas reiškia karo pabaigos priartėjimą.
Skaitau apie pučą Bolivijoje. Gerai! Ateis kita vyriausybė. Senoji eis velniop. Vienus sušaudys, kitus
kalėjimuos sugrūs, treti eis laisvi. Istorija vis ta pati...
***
Kiek prirašyta apie idealias santvarkas, gyvenimo pagerinimą!
Bet gyvenimas vis tas pats velnias.
Ir apie komunizmą sako: „O, komunizmas yra geras teorijoje. Bet praktikoje matot, kaip velniškai
einas.“
Tai ir pasakykit man: kas reikia gerinti, ar ideologijas, ar žmones, kurie bet kokią ideologiją į pragarą
paverčia? Ideologijų mes turim. Bet neturim žmonių joms įgyvendinti. A, daug darbo velniams pragare...
Žmonės su rūgščiom minom kalba apie kolchozus ir draugijinį gyvenimą. Žmogus taip prisirišęs prie
daiktų, nuosavybės! Tik dideles katastrofos, karai, marai jį gali priverst jų atsikratyti. Tik tada jis pamato
jų bevertiškumą, be žmogaus. Žmogus yra tikroji daiktų vertė ir kaina. Štai jums tikroji ekonominės
pažangos paslaptis. Pasiklauskit Vydūno, jei manim netikit. Ar visų šventųjų...
***
Laikraščiai verkia: Anglų bombos sugriaus Europos kultūrą! Ajajai...
Taip, nes Europos kultūra ne žmoguje, o mūruose, muziejuose.
Tai jūsų Europos kultūra uždarė mane į šituos barakus!
Tai jūsų Europos kultūra uždarė šituos barakuos mano draugus!
Taip, man negaila šitos kultūros.
Bombom daužykit ją, prašau! Argi bomba nėra galingiausias, išmintingiausias jūsų kultūros gaminys?
Įdomu, kaip jūs atrodytumėt, jeigu staiga viskas iš jūsų Europos dingtų ir miestai, ir mašinos.
Neturėtumėt drąsos net pasakyti AŠ, nes kai jūs sakot AŠ, jūs turit omeny savo daiktus, nuosavybes,
istoriją...
O, žmogus yra per kvailas valdyti žemę!
Mes ilgimės duonos ir laisvės
ir mirštam ilgėdamies jos.
Alkani, surakinti, belaisviai,
išbarstyti ant žemės visos.

1944, gruodžio 3
Šiandieną sekmadienis. Italai dirba žiedus ir vis urzgia, kam mes ne katalikai. Kai pasakiau, kad
katalikams yra uždrausta dirbti sekmadieniais, kam jie dirba gi tai ėmė įrodinėti, kas galima ir kas
negalima sekmadieniais, kada galima ir kada ne. Net Tomą Akvinietį pradėjo cituot. Ginčytis dėl tokių
dalykų su italais, kurie galbūt be kelnių kartu su popiežium bėginėjo, neįmanoma.
Mus perkėlė į kitą kambarį. Pačiu laiku. Į pirmąjį prigrūdo kroatų ir bulgarų. Baisūs rėksniai ir kiaulės,
tikrai, nors stengiasi elegantiškiausiai atrodyti. O jau simuliantai pirmos rūšies. Ten jau jie gudrūs.
Visokiom žolėm išsitepa ir eina pas daktarus, su pūslėm ant kojų ir rankų. Vartoja, daugiausia, berods
viedrynus. Gydytojui atleidus nuo darbo, verčiasi šunybėm saugokis pats ir savo daiktus saugok, kad ir
šaukštas. Vokiečius tai jie į paniką kartais įvaro jie susimuliuoja ištisas pūslių ir vočių epidemijas... Tikri

menininkai.
[...]
***
Pavyzdinga tvarka nacių fabrikuose tik dėl to, kad daiktus, įrankius etc. gražiai sudėlioti yra lengvesnis
darbas, kur kas lengvesnis, negu dirbti prie mašinų. Vergai išmoko išnaudoti vokiečių silpnybes.

***
Man įdomu būtų žinoti, ką veiktų dvidešimto amžiaus žmogus rojuje, kokį aprašo senos knygos...
1944, gruodžio 30
Audrõs!
Bet ne ginklu, o idėjomis.
Vėjas, amžinas sriautas!
Tu turi tiesą, tai eik ir nešk ją, per aikštes, kur tave visi keiks. Bet bus vienas, kuris tave girdės ir supras!
Eik per rūmus, per kalėjimus.
Bet vargas!
Žmonės, įtikėję tavim ir pasivadinę tavo sekėjais, jie eis ir pjaus savo brolius, tavo idėjų vardu!

1944, gruodžio 31
Nesuprantu, kaip galima taip apsileisti. Jie šlamandrinėja apskretę, apšepę. Surgo, italas, iki pietų
negali apsimauti kelnių. Vaikščioja apsmukęs arba niurkso lovoje ir neva mokosi vokiečių kalbos.
Velniam jam tos vokiečių kalbos.
Kiti italai vaikščioja tais pačiais drabužiais, kuriais dirba fabrike. Bet retkarčiais jie išsitraukia iš maišo
savo kaip akį saugojamą „šventadieniškąjį“ kostiumą ir rūpestingai jį užsitempia ant savo sugadinto
kūno. Tada eina kinan! Žiūrėkite aš gana smitlus vyras, fain kavalierius. Bet, parėjęs namo, vėl kiša jį
maišan ir lenda į skarmalus, kurių niekados neskalbia. Jie viską pateisina „nelaisve“ vogimą, apkiautimą,
apšepimą. „Kodėl vaikštai nuplyšęs?“ „Kad esu belaisvis.“ „Kodėl elgies kaip kiaulė?“ „Kad esu
belaisvis.“
Aš turiu gyventi su šitais arkliais, avimis ir karvėmis. Kiekvieną dieną žiūriu į jų spoksančias akis,
vandens išpūstus pilvus. Vokiečiai, italai, kroatai, rusai ir kiti galvijai. Ačiū užu malonumą! Aš myliu
gyvulius, bet tikrus gyvulius, kurie neturi jokių pretenzijų į žmones, Homo Sapiens!
Įsižiūrėkite į karvių akis, į romius, giedrius rutuliukus. Jie pilni nuoširdumo, nekaltumo. Jei, šitie du
dideli drėgni rutuliai, žiūri taip romiai, kaip vaistas. Aš mėgstu pabūti su karvėmis. Jos neturi nei keršto,
nei pavydo, aš myliu jas.
Apsaugokite mane nuo žmonių. Leiskite mane atgal, prie karvių!
Aš eisiu piemeniu, jeigu kitaip negalima. Jūs išvešite mane iš proto, jūs, protaujantieji gyvuliai!

Ir dabar, kai aš rašau šituos piktus žodžius, jūsų akys spokso į mano rankas, jūsų pilvai užsigulę judina
man stalą, jūsų girgždantys balsai braunas į mano ausis.
***
Su Adolfu išvijome didžiagerklius italus. Jie išbėgo į gretimą kambarį, ir ten jau girdis jų kraujas.
Yra toks juokas, kad Dievas sutvėręs italus austrams paguosti. „Na, ne mus vienus nabagėlius muša –
dar ir italai yra.“
1945, sausio 7
Šiandieną italų belaisviai mus nusivedė į savo landynę. Čia spiečiasi tiktai italai. Neri visados sėdi prie
pianino, o kiti paleidžia į valią savo balsus. Visi italai pusėtinai dainuoja. Landynė nieko sau, toks vokiečių
restoranėlis. Galima pagurkšnot alaus ir padainuot. Pasieniais žalsvos, jau nutrintos sofos. Aptarnauja
senyva moterėlė, virtusi dabar italų globėja.
Neri bara mane, kad vis daugiau apsikraunu knygom. Už mūsų vergavimą fabrike, kas savaitę mums
duoda keliolika markių. Tai aš išleidžiu jas knygom. Neri sako, jeigu reikės bėgti, aš turėsiu tas knygas
palikti, tai kam pirkti. Tai sakau, aš jau jas būsiu išsiurbęs. Ką perskaičiau, liks many.
***
...jie gyvena tik dvasinėmis palūkanomis...
***
Ideologijos? Kiekviena nauja ideologija ateina kaip banditas: ji pradeda savo gyvenimą papjaudama
senąją, buvusią prieš ją, savo motiną, iš kurios atėjo. Ir ji auga viena, be motinos, kaip vilkas. Niekados
dvi didelės ideologijos nesugyvena tarp savęs, visados revoliucijom ir karais jos viena kitą likviduoja.
Viena ideologija suėda kitą. Kanibalizmas. Kaip vadina tuos, kurie suėda savo tėvus?
***
Tu darai kitiems gera tik tikėdamas, kad po mirties tu gausi atlyginimą. Tu nori biznį su Dievu
padaryt... Tu biznierius, ne krikščionis.
***
Pranas sako, kad mes gyvename čia geriau negu rojuje, geriau negu Adomas su Ieva. Net nei obuolio,
kuris mus sugundytų, čia nėra. Nei drabužių. Nei pianino. Nei Goethės. Taip, mes valgom menką sriubą,
bet rojuj nei tos nebuvo, sako Pranas, ir juokias.
***

Tu nusigąsti pats savęs.
Pasižiūrėk į savo akis!
Ar tai tokiam žmogui buvo atiduota žemė?

***
Elmshorno rajone dabar jau daugiau lietuvių. Daugiausia karo pabėgėliai. Jie gyvena laisviau, bet
dirbt turi, dėl valgio. Dauguma jų dirba kažkokiam margarino fabrike, priemiesty.
Jie dažnai susirenka pas mus ir plepa. Įkyriausia jų plepėjimo tema yra rūkalai ir maistas. Kiekvieną
kartą jie kiša tau savo korteles, rodo maisto kuponus, kiek kur gramų duonos, kiek cukraus, kiek mėsos.

Po šimts pypkių, koks įdomumas!
1945, sausio 28
Kaip jie gali taip šliaužioti, valandomis apie rūkomą popierėlį kalbėti!
Kiaulės. Visi išėjo, pietų paėdę, o stalą paliko kaip kiaulidę. Ir indai tebestovi užteršti ir neplauti.
Dominykas lovoje ramiai knarkia savo galinga nosimi ir sapnuoja turbūt savo prižiūrėtoją, kalvį, kurį jis
tigru vadina. Paskutiniai italai išeina, pas kaimynus ar baran. Nuo ryto jau dabar trečia po pietų jie
taisėsi, pudeliojos, laižės kaip veršiai savo nieko nevertus pakaušius.
Atėjo Nicola. Serga reumatizmu. Viena ranka dreba. Bulgaras. Tėvas jį norėjo kunigu padaryti, savo
kaimo bažnyčion įsodinti. Tačiau Nicola daugiau norėjo. Jis dieną naktį skaitė Leniną, Marxą, Hugo,
Hamsuną visų tautų ir visų pakraipų rašytojus, filosofus, poetus, ir pasidarė įsitikinusiu komunistu.
Valdžia ėmė jį gaudyti. Pabėgo pas draugą. Dvejus metus negavo darbo dėl įsitikinimų. Hamsuno
pavyzdžiu norėjo pamatyti kitus kraštus. Bet nėra pinigų. Svajojo jų užsidirbti Amerikoje, bet jam nedavė
leidimo išvažiuoti. Užklupo karas. Su grupe studentų atvyko Berlynan, čia visus uždarė vagonan, kaip ir
mus, ir atvežė į Elmshorną.
[...]
***
Jūs himnus pergalei dainuojat
ant sudraskytos laisvės skudurų.
Mums žaizdos neužgijusios kraujuoja
ir šaukias keršto kryžiai be vardų.
1945, vasario 11
O, jūs šaukiate, pardavinėjate kultūrą!
Duokite man ją, parodykite!
Jeigu ji yra jumyse, valandėlei nutilkite ir leiskite man ją pamatyti.
Aš norėčiau ją įžiūrėti užu jūsų veidų painių linijų tinklo.
***
Džimis dvi dienas triūsė, smailino, degino, rūkė visą kambarį, nemigo ligi antros valandos, o šiandieną
išsivirė, ir per dvi minutes suvalgė virtinius!
Bet koks pasigardžiavimas! Kokia laimė pripildžius iki pukšėjimo pilvą virtinių. Dabar jis guli lovoje ir
raugėja.
Jo norai paprasti ir neambicingi. Ir nekenksmingi.
***
O, žmonės!
Dar tik prieš metus aš jus įsivaizdavau kitaip. Aš skirsčiau jus į žvėris ir Homo Sapiens.
O šiandieną man jūs vis labiau ir labiau imat susiliet į vieną tašką.
Ir aš turėsiu jums dirbti, ir jus mylėti, jums savo gyvenimą paskirti.
Taip. Idant taškas vėl išsiskirtų.
***

Fabrikui nutraukė elektrą. Mus laikinai komandiravo prie medžių kirtimo. Retinam pakelių alėjas.
Alėjos karui! Verkia medžiai ant žemelės puldami, žemelę šakom apglėbdami.
Darbas čia sunkesnis, bet tas sunkumas čia atpirktas grynu oru, ir įvairumu. Laimė vėl mūsų pusėje, ji
mus ištraukė iš fabriko monotonijos.
Dauguma kirtikų rusai belaisviai. Simuliuoja, šliaužioja pakiemiais, pardavinėja nors ir griežtai
uždrausta malkas už maistą ir rūbus. Vokiečiai neturi kuro, tai viską už malkas atiduotų. Prižiūrėtojai
viską per akis nuleidžia: jie netiki į karą.
Apie mus visados apgulęs būrys vaikų. Juos motinos siunčia tykoti šakų. Jie kaip maži kačiukai puola
prie nukritusių šakų, neša jas, prispaudė abiem rankutėm prie krūtinės, į ratukus, ar deda krepšin. Jie dar
tik vaikai. Jie dar nežino nieko apie didelių žaidimus.
1945, vasario 25
Mūsų maisto norma šiom dienom: kepaliukas kilogramas duonos dienai, septynetai žmonių.
Pietums duoda burokų ar kopūstų sriubos, su gabaliuku margarino. Tai ir viskas. Visados tas pats.
***
Rusai nesupranta, kodėl mes su Adolfu nevarom malkų biznio su vokiečiais. Visi prancūzai, italai –
visi dabar tame biznyje. Aš sakau, aš nenusižeminsiu iki elgetos. O galbūt jie daugiau metų čia, tai
daugiau palaužti. Tai negaliu jau girtis savo savigarba.
Bet yra vokiečių, kurie mums padeda vis tiek. Labai dažnai atbėga moterėlės nuo namų, slaptai ir
greitai įbruka buterbrodą mums į kišenę, ir vėl bėga atgal.
Dabar kasdien penki, šeši aliarmai. Oro kautynės kartais eina virš mūsų galvų, tai bėgam į slėptuves.
Kulkos dažnai apipila mūsų slėptuves ir barakus. Vakar subombardavo geležinkelio stotį, penkios gatvės
nuo mūsų barakų. Tikėkit ar netikėkit: mes pramiegojom visą bombardavimą.
1945, kovo 11
Laikas ištrūkt iš Elmshorno. Bombardavimas, paskutinėm dienom, pasidarė nebepakenčiamas.
Bombonešiai eina pagal pat stogus ir sėja bombas, nieko nebebijodami. Vokiečiai visoje Elbės žiočių
pusėje ruošia įsitvirtinimus.
Tebedirbame prie medžių pjovimo. Dirbame saulėje, geriame sveiką orą. Dabar mums sunku
įsivaizduoti, kaip mes galėjom dirbti dvylika valandų kasdieną fabrike.
Paskutinėm savaitėm mūsų darbas čia yra štampuoti nupjautus medžius. Vaikščiojam su kleimu po
miškelį, po eglyną, palei ežerėlį, nieko sau... Simboliškai, ar ne, sugrąžint mus prie realybės, šitas miškelis
vadinasi Sibirien Sibiras.
Ir meisteriai, ir šefas turi ant mūsų gerą akį ir parenka lengvesnius darbus. Šefas, kol jis buvo priskirtas
prie karinių darbų, buvo mokytojas. Jis sako, visa jo giminė yra mokytojai. Geras žmogus, su visom
moterėlėm randa kalbos, ir šiaip jis visados murma po nosim, ar kas jo klausos, ar ne. Išaugęs jis, sako,
miške, ir visą gyvenimą praleidęs prie miško. Eina ir su medžiais kalbasi. Tai ir aš pradėjau su medžiais
kalbėtis, juokais. Tai jis pakelia galvą nuo štampo, žiūri į mane ir juokias. Karas ar ne karas, gali juoktis.
Adolfui jis irgi įtaisė geresnį darbą. Jo pareiga dabar atvežti katilą su kopūstų sriuba, prie darbo. Pora
kilometrų, ar toliau.
Bet vargšai rusai, kaip jie triūsia, kaip vargsta, tegaudami taip mažai maisto. Penkeri, šešeri metai
šitokio gyvenimo!

Bet vis tiek, kai palyginu juos su visais kitais belaisviais rusai išliko žmogiškesni, nežiūrint visų sąlygų.
Jie susėda, uždainuoja, ir ašaros byra. O italai, prancūzai ir kiti civilizuoti vakariečiai vien tik skųstis
temoka.
Prieš kelias dienas mus perkėlė mane ir Adolfą į belgų ir olandų lagerį. Didelis skirtumas tarp pietų
ir šiaurės. Pietuose visados randi tą pasidalinimą, vis du luomai: žemasis ir aukštasis, Juodadarbiai ir
elitas. Juodadarbiai pietuos beveik visi nešvarūs, neišsilavinę. Elitas, kuris šiek tiek sėdėjęs mokykloj, šiek
tiek skiriasi. Bet skirias tik tada, kai jie kilę iš „aukštesnio luomo, aukštesnės“ kilmės, su paveldėtom
tradicijom. Kas kita šiauriečiai Belgai, danai, olandai. Mūsų kambary beveik visi paprasti darbininkai.
Tačiau visi apsiskaitę, išėję daugiau ar mažiau mokslo, žiną savo dalyką, besidomi viskuo, kas yra
aplinkui. Švaros prisilaiko ne dėl to, kad tai būtų „kultūringumo“ pažymys, bet dėl to, kad to reikalauja
sveikata. Jų kalba be pietiečių patoso ir įkarščio, paprasta.
1945, kovo 17
Laikinai apsistojome Husume. Elmshorną palikome prieš savaitę. Mūsų tikslas buvo pasiekt
Friedrichstadtą, kur Jonas Kregždė daktarauja. Jis trumpam buvo pakliuvęs į mūsų lagerį, bet jis labai
gudrus, jis įtikino vokiečius, kad bus jiems naudingesnis kaip daktaras. Tai jį komandiravo į
Friedrichstadtą. Jis turi daug informacijos apie Danijos žvejus, kurie verčias pabėgėlių šmugeliu į Švediją.
Tai mums svarbu jį pasiekti. Bandysim pasiekt Daniją, o iš ten į Švediją. Bet pirmiausia ištrūkt iš
Elmshorno!
1
Laimė su mumis. Su mūsų miško prižiūrėtojo pagalba mums pavyko įtikint Neunertą, kad jis mus
išleistų į Kielį, kur, sakom, dar yra daug darbo... Tai jis davė mums popierius prisistatyti į Kielio darbo
lagerį.
Į Kielį tai tikrai važiuot nenorėjom. Visi belaisviai, atkelti iš Kielio, sakė, kad Kielis yra viena iš
blogiausių vietų pakliūti. Anglai mala Kielį kelis kartus per dieną. Mūsų tikslas buvo pabandyt pravažiuot
Kielį. Problema buvo tas Kielio kanalas. Ten vis tikrina.
2
Pirma plano dalis pravažiuot Kielį pavyko. Tiek daug pabėgėlių iš rytų pusės, kad jau niekas nieko
nebetikrina.
Už Kielio suplėšėm ir vėjams atidavėm savo komandiruotės popierius.
Su grupe vokiečių pabėgėlių atvykom į Friedrichstadtą. Čia prisistatė karinė policija. Žiūrėjo į mus
labai įtartinai, visus mūsų maišus iššniukštinėjo. Sakom, mes nuo Stettino, nuo rytų, dirbom pas
ūkininką, frontas priartėjo, turėjom bėgti, ieškom darbo.
Tai jie nuvedė mus pas burmistrą. O tas stačiai lauk išvijo nešdinkitės lauk! Nesą nei darbo, nei
kambario, nei maisto. Tai policija sako, darykit, ką norit. Ir paliko mus vidury gatvės. Dabar čia tiek daug
pabėgėlių iš rytų, kad jie nenori sau galvos daug kvaršinti.
Susiradom Kregždę, pernakvojom ant sofos. Jis gerai įsitaisęs, vokiečiai jam šiokių tokių laisvių duoda.
Juolab kad Friedrichstadte gyvena ir profesorius Jakubėnas, kurį vietiniai vokiečiai labai gerbia tai jis
padėjo ir Kregždei geriau įsitaisyti. Sutikau ir Slavėnaitę čia, ją jau buvau sutikęs pas savo dėdę, Biržuos.
Tai ji mus pas Jakubėną nuvedė. Senas jau, bet galva ta pati, jauna. Tai jis palaimino mus ir sako,
nepražūsit, aš žinau jus.
Kas dėl Švedijos, viską perdiskutavę nutarėm, kad planai ir galimybės labai netikros. Bet vis vien
nutarėm stumtis toliau į Daniją. Ten, susitikę su Kregždės draugais, galėsim viską realiau matyt.

Blogiausiu atveju anglai greičiau ten ateis negu čia...
4
Vis dar Friedrichstadte. Nuėjom į Ernährungsamtą, teiravomės apie pabėgėlių maisto korteles, butus.
Ne, sako, jums vietos čia nėra, važiuokit toliau. Davė vienai dienai maisto korteles.
5
Rytą, anksti, išvažiavom į Husumą. Čia, beveik tik išėję iš stoties, sutikom kompozitorių Jakubėną. Eini
žmogus kažkur tolimam Europos karo kampe ir sutinki pažįstamą! Jis mums nurodė vieną hotelį, kur esą
daug lietuvių pabėgėlių susibūrę. Ir jis ten.
Suradom hotelį. Tokia, taip sakyt, „inteligentų palata“. Mokytojai, studentai, teisininkai, valdžios
tarnautojai. Ne ūkininkai, ne darbininkai... Stadt-Hamburgo hotely jie turi du kambarius, tai jie mus
priėmė. Ir pavalgydino. Čia mat galima gauti žuvies ir bulvių be jokių maisto kortelių, čia žvejų uostas.
Mums su Adolfu, po dešimt mėnesių karo belaisvių gyvenimo ir fabriko vergijos, šitas Husumo hotelis
atrodė kaip rojus.
Mums buvo sunku įsivaizduoti, kad jie gali taip laisvai gyventi, ir taip valgyti, ir važinėti. Karas ar ne
karas, yra žmonių, kurie pro viską praeis. Bet mums, man ir Adolfui, šitas karas yra mūsų pirmas karas...
6
Nutarėm kad yra tik laiko klausimas, kada Neunertas sužinos, kad mes neprisistatėm Kielio fabrike.
Policija bus ant mūsų uodegų, mes žinom Neunertą. Tai po trijų dienų Husume mes nutarėm, kad jau
pats laikas stumtis į Daniją.
Tai užsimetėm savo maišus ant pečių, pasakėm ačiū ir sudiev, ir išėjom į stotį. Čia mums pavyko rasti
vietos traukiny į Flensburgą. Flensburgas yra paskutinė stotis prieš Daniją.
Flensburge išlipom iš traukinio šmakšt, prisistatė karinė milicija. Iš kur? Kas tokie? Kur popieriai?
Pakartojom savo Stettino istoriją: pabėgėliai, sakom, ieškom darbo. Tai jie sako, tvarkoj, eikit į
Arbeitsamtą, jie jums duos darbo. Jeigu ne prisistatykit atgal.
Arbeitsamte pasakė tą pat, ką ir Friedrichstadte. Nėra darbo, nėra duonos, važiuokit iš kur atvažiavę!
Nutarėm negrįžt į miliciją. Neunertas turi ilgus pirštus. Stoty vos neužkliuvom už tų pačių milicininkų.
Sugaišom daug laiko pro juos prasmukt. Bet prasmukom ir įšokom į jau judantį traukinį. Mes buvom
tikri, kad traukinys eina į Daniją.
Deja, traukinys mus nešė atgal į Husumą.

Antras perskyrimas
Apie tai, kaip Autorius, su broliu Adolfu, patenka į Schleswigą-Holsteiną, pas vokietį ūkininką, dirbti.
Karo pabaiga. Jis dabar, oficialiai, Displaced Person, išvietintas žmogus, ar žmogus be vietos. Trumpai: DP.
Gyvenimas Flensburgo DP stovykloje. Kelionė per sudaužytą Vokietiją į pietus, į Würzburgą.
1945, kovo 24
Keliauk, sako. Pamatyk. Paklajok, kol jaunas...
O, kaip mes esam laimingi, pagaliau sustoję!

Tiktai karo belaisviai ne tie tačiau, ne tie lietuviai, kuriuos sutikom Husume, supras mūsų laimę, kai
pagaliau apsistojom vienoje vietoje, pas nedidelį ūkininką Neuhofe, Kreis Schleswig, dvidešimt kilometrų
nuo Schleswigo.
Susumuoti:
1
Bijodami ilgiau pasilikti Husume, išvažiavom į Schleswigą. Čia, po ilgesnių odisėjų, mes atsidūrėm
pabėgėlių globojimo įstaigoje. Tie gi mus pasiuntė į Kottebey lagerį. Lageris įtaisytas seno restorano
namuos, apgriuvęs ir nutriušęs. Patalai ant grindų išdraikyti šiaudai, suverstos, sumaišytos paklodės.
Aplinkui pilna murzinų vaikų. Jeigu kur yra tuščia vietelė, ten suverstas pabėgėlių „turtas“ trumuliai,
ryšuliai, maišai, skardinės. Tuoj prisistatė apžėlęs, susivėlęs senis.
Ar čia nėra lietuvių? mes klausiam vokiškai.
O, čia mes visi lietuviai, atkerta senis ir parodo ranka į būrį vaikų, moterų, aplink stalą susispietusių
prie kortų vyrų būrį.
Buvo dar daugiau, bet tvirtesnius vyrus vokiečiai išrinko ir prie apkasų kasimo išvežė. Mes čia trečia
savaitė ir nežinom, ką su mumis darys. Vaikai serga difterija ir kitom ligom, pilna gyvio. Na, bet valgyti
duoda, tai ir sėdim.
Prisistatė ir lagerio vedėjas.
Šitas lageris yra karantinas, ir į jį įėję dvi savaites negalėsit išeit. Čia įsimetęs difteritas ir kitos ligos, –
pareiškė vedėjas.
Tai spaudėm pro duris, kad nesulaikytų kas, ir dūmėm atgal į Schleswigą. Važiuodami atgal
stebėjomės, kodėl šitie vargšai žmonės iš viso bėga į Vokietijos gilumą. Kodėl jiems bėgt nuo rusų? Jie
varganesni užu varganiausius rusus. Bėga žmonės iš panikos. Dominykas visą laiką gailėjosi išbėgęs:
Mirsim, visi badu mirsim, aš girdžiu jį vis kalbant. Neišturėsim, broliai lietuviai. Kas čia per
maistas tik ašaros. O dirbti reikia visą dieną. O tigras vis seka, ar nestoviu. Lauke šalta, lyja, iki vakaro
įšąli kaip šuva. Kalvėj išsitąsai, raumenys dreba. Užmuš čia mane. Ir kam išbėgau į tą bado ir mirties
karalystę? Ką man kas būtų darę, prastam darbininkui? Oi, broliai lietuviai, neišturėsim. Mirsim, visi badu
mirsim. Jūs, jauni vyrai, pačiam gražume...
Ir taip visą dieną. Ir prie stalo, ir lovoj, kol užminga. Nesiklausai, pabėgi į lovą, įbedi akis į knygą vis
tiek girdi jį tebekalbant, patį sau. Atsisėda prie savo guolio, ant lovos krašto, pasideda krasią, ir iki vėlios
nakties pjausto tabako stambus. Lapų negauna. Aš užmiegu ir dar vis girdžiu: peilis dar čeksi, ir ausis
pasiekia jo burbėjimas, apie bado ir mirties karalystę.

2
Naktį praleidom su vokiečių pabėgėlių grupe. Mažam kambary, mokykloj, lyg trečiam skyriuj,
dvidešimt dvigubų lovų. Keturiasdešimt žmonių miega viename kambary. Oro trūksta. Bet švarą
palaikoma. Vis mat vokiečiai. Putzen, putzen. Moterys, vaikai ir seniai. Jaunų merginų irgi nematyt.
Turbūt ir jos Wehrmachte. Kai lietuviai ar rusai bėga, jie bėga su viskuo su suolais, kėdėm, lovom,
ratukais, tačkom, uorėm, ėdžiom, kočėlais. Vokiečiai bėga tik su čemodanais. Patalyne ir kitais būtinais
daiktais juos aprūpina pabėgėlių punktai. Ir panikos nėra. Tik abuojumas. Tūkstančiai pabėgėlių, bet jie,
kai žiūri į juos stotyse, jie atrodo kaip ir visi kiti keleiviai, jokio skirtumo. Vokiečių mergaitės ir
Hitlerjugendai visus išvedžioja į paskirtas vietas, tuojaus viską sutvarko. Ordnung muss sein. Daugumą
išskirsto į kaimus. Tiktai arčiau įsižiūrėjęs pradedi įžiūrėt nuovargį, rūpestį ir gedulą. Bet tai matysi
kiekviename veide pabėgėlio ir ne pabėgėlio.


Karui pasibaigus sužinojau, kad Dominykas mirė badu savaitė prieš karo pabaigą.

Rytą, dar pusiau per miegą, aš girdžiu koridoriuje kalbant. Vienas ūkininkas pasiuntė žinią, kad jam
reikią darbininkų. Tai aš tuoj šast, šmakšt, prisistatau. Sakau, mes ūkininkų vaikai ir žinom visus ūkio
darbus. Tai jie sako tvarkoj. Paskambino telefonu, viens du trys, sutvarkė dalyką. Dumkit į gatvę, sako,
ten jau laukia automobilis į Tolką.
Tveriam savo nešulius, tempiam į gatvę. Sako, mašina jau nuvažiavo. Einam prie pašto, sakom, gal
koks autobusas ateis. Pasiteiraujam vieno pareigūno.
Tolk? A, bus apie penkiolika kilometrų.
Ar eina autobusas?
Was? Was? Ne, į ten jokia mašina neina.
Gal koks traukinys eina?
Ne, nėra arti. Reikia kojomis. Zu Fuss.
Na, pagalvojom, tai ir užkampis! Niekas mūsų ten nesuras. Sudiev, Neunertui.
O jau alkis tai kad jau rėžo pilvą. Nuo vakar nieko nevalgę. Sustojom sudaužytam pašte, numetėm
savo ryšulius pasieny. Aš, sakau Adolfui, saugosiu daiktus, o tu eik apsidairyti, gal ko valgyti sumedžiosi.
Aš stoviu prie pašto sienos, ir mano kojos linksta. Staiga aš matau: užu sienos, kurios atsišliejęs,
dviratininkas važiuoja. Iš kitos pusės automobilis. Automobilis pervažiuoja dviratininką. Vaizdas toks
ryškus ir tikras. O, galvoju, tai jau haliucinuoju, prasti popieriai. Tuo pat momentu Adolfas grįžta. O,
sako, prie pašto guli dviratininkas užmuštas, čia pat užu sienos, gatvėj kraujo bala.
Valgyti nieko nerado.
Nutarėm eiti pėsčiom.
3
Einam ir einam, ir galo nėra. Nešuliai krinta iš rankų.
Už dvylikos kilometrų Tolkas. Ieškom savo ūkininko, Thiessen jo pavardė. Suradom ir prisistatėm.
Pasirodo, mes turėsim dirbti jo brolio ūky, truputį toliau. Bet davė pavalgyti ir pristatė lenką šoferį mus
pas savo brolį nuvežti.
Toli tas jo bratka? klausiu lenko.
Aštuoni kilometrai.
A, gerai dar giliau į užkampį.
Otto Thiesseną radom pusiaukely tarp Schleswigo ir Flensburgo, Neuhofo kaimely. Sodyba sugriuvus,
senis atrodo gana kytras, o jo senė, jo motina, irgi gerai balsą leidžia. Davė mums ant viršugryčio
kambarėlį, ir įsitaisėm. Langas į pietus taip sutarėm vadinti 30 centimetrų pločio ir pusės metro
aukščio skylę pietų pusėje. Elektrifikuotas t. y. palubėje kabo vielų galai, nors lempučių seniai nebėra. Ir
su „atskiru“, privačiu įėjimu per visą viršugrytį vinguriuojantis tarp maišų, svarstyklių ir kitų reikmenų ir
padargų, svyruojančiais laiptais praėjimas. Naktį atsargiai, gali užsimušt ar akis išsibadyt. Mūsų
kambary sudžiauti pavalkai, vadžios, apynasriai. Kertėje miežių krūva. Trobos senos, statytos 1840
metais. Gryčios vienas galas atrodo kaip bombų sudaužytas. Bet iš tikrųjų tai nugriuvo pats, sienos į
lauką išvirto. Guli balkiai, plytos. Šešti metai nėra darbo jėgos remontui. Viskas karui... Šiaip, atrodo, kad
kadaise ūkis buvo stambus ir gerai tvarkomas. Visi pastatai elektrifikuoti. Radijas. Laikraščiai ateina tą
pačią dieną, iš Flensburgo. Turi visas lauko darbų mašinas, kūlimo mašiną, malūną, ko tik reikia. Tvartai
pavyzdingai tvarkomi. Karvių dvidešimt, arkliai keturi ir kumeliukas.

4
Senis, pasirodo, nėra taip blogas. O jo motina stačiai iš rojaus. Sena moterėlė, vien tik virtuve
tesirūpina, ir baisiai rūpinas mumis. Valgom kiek norim, o ji vis ragina.
Kelias dienas visas mūsų darbas buvo liuoba ir žabų kapojimas. Dabar jau kelinta diena ariu, o Adolfas
kerta gyvatvores. Kol pradėjau arti bijojau, kad nemokėsiu. Namuos, tai vis tėvas ar vyresnieji broliai
arė. Tik ežias vadžioti man patikėdavo. Bet čia aš turiu būt artoju. Tai ir bijojau truputį. Bet viskas gerai
išėjo. Tik pirmą sieksnį nukreivojau. Toliau eina kaip iš pypkės. Arimas reikalauja daugiau raumenų negu
kiti, smulkesni darbai. Bet kai duoda valgyti, galima ir dirbti. Dirbam visiškai normaliai nepatogu valgyti
ir nedirbti, vokietis ar ne. Kaip šeimininkas mums taip mes jam. Geras mamos patarimas.
5
Apylinkės gražios. Čia pat mažas gražus ežerėlis.
Svarbiausia staiga labai ramu. Nebėra nuolatinių svečių, nuolatinių skundų, dejavimų, plepėjimų.
Taip pat nebėra jau aliarmų. Kartais girdisi tolimas bombonešių malimas, tačiau kaimas ne miestas,
žmogus nesijaudini. Neuhofas yra visiškas užkampis. Neteko matyti dar nė vieno kareivio.
Pirmi nauji pažįstami vienas jaunas rusas, gana simpatiškas vyriokas, ir toks keistas lenkas, šeštus
metus jau čia sėdi, kaime dirba. Ateina pas mus retai. Ir tokia švepla rusiukė, dirba mūsų ūky.
Prie stalo sėdim penkiese. Senis nevalgo, senė apetito nebeturi, rusiukė vėl tai valgom tik mes du.
Viską nuvalom nuo stalo...
1945, balandžio 15
Dirbam pas Thiesseną ir laukiam karo pabaigos. Per paskutines keturias savaites, nuo paskutinės
ofenzyvos pradžios, sąjungininkai mušas pirmyn šuoliais. Vienas po kito krito Kölnas, Essenas, Kasselis,
Hannoveris, Bremenas. Iki Berlyno beliko šimtas kilometrų. Hamburgo pranešimuos dar nemačiau, bet
vokiečiai kalba, kad ir tas jau kritęs, kaputt. Schleswigo-Holsteino pusiasalį turėtų greit užkišti irgi. Jį jau
šukuoja. Užvakar sumalė mūsų pašonėje gulėjusį aerodromą. Keletą valandų dundėjo kaip pragare.
Akėjau lauką, tai nutempiau arklius prie gyvatvorės ir paleidžiau ganytis. Bombonešiai nardė pro pat
stogus. Oras pilnas kulkosvaidžių ir bombų. Naktį puolimą pakartojo. Viena bomba nukrito ant mūsų
lauko.
Vokiečiai linksmi mūsų ūkininkas ir jo kaimynai laukia anglų. Sako, blogiau vis tiek nebus kaip dabar.
Viskas nuėjo aitais duona, elektra, mašinos, namai, viskas susivartojo nebepataisomai. O čia dar į
pastotes tampo, patį ir arklius vargina.
O jau pedantiškumas tų vokiečių! Šiandieną visai pikta buvo pasidarę. Sekmadienis, ir taip laiko mums
maža, o jis, senis, užlekia laiptais į mūsų pastogę ir eikite, vadinas, kiemo grėbstyti, bus gražiau. Po
velniais, bus gražiau! Man nėra laiko tavo kiemo gražumu rūpintis sekmadienį, jeigu akių vakar neturėjai.
Aš turiu Hölderliną skaityti. Dabar ne laikas su grėbliu. Dar ko, atlėks anglai ir sudaužys tavo kiemą ir
tavo grėblius, ir tavo šikną. Na, bet reikėjo mesti ir eiti, grėbstyti, nepatogu priešais stotis, kai anglai dar
tik Hamburge.
Prieš keletą dienų buvau Schleswige, su arkliais ir vežimu. Sulaužiau branktą čia viskas supuvę per
daug panzerfaustų prikrovė. Palikau vežimą ir tik auštant parsivedžiau arklius, 25 kilometrus pėsčias.
Pyko senis, kam kumelę ilgai išlaikiau, kumeliukas žvengia be pieno. O kas bernui, kad tavo branktai
supuvę, ir iš viso betvarkė didžiausia. Vakar ardamas vėl sulaužiau vieną branktą. Arklys kiek patempė ir
pokšt. Dirva, vien akmenys, velnynė. Dabar, matau, senis visai akies ant manęs nebeturi, piktas.
Nežinau, ką jis kitaip darytų, bet tik anglų pribijo, pradeda mums pataikautis.
Keliamės šešiomis, prieš saulės patekėjimą, apliuobiam galvijus, iškuopiam mėšlus, arklius visą
pusvalandį šukuoju, pumpuoju karvėms vandenį ir taip ateina pusryčiai.

Pusryčiai čia juoda kava ir buterbrodai. Kai pamatė, kad mes daug valgom, ėmė pridėti mums dar
kruopų. Keisčiausia su pienu. Melžia visą dvidešimtį karvių, o net kavą, ir tą juodą geria. Nė lašelio
neduoda, tiktai kruopas truputį užbaltina. Visą pieną grūda į pieninę. Karui! Pikta. Tai Adolfas įsitaisė
pieną gerti slapčiomis, tvarte, bitonai pilni stovi. Retkarčiais ir pasikiaušiniaujam. Ką darysi, jeigu
vokiečiai per skūpūs net dėl savęs viskas karui. Senis visai mažai tevalgo. Makt makt ir sėdi rankas
sudėjęs. Tada nebepatogu ir mums valgyti. Meti šaukštą ir eini. Dabar išmokom valgyti labai greitai. Bet
ir tai sunku su juo suspėti.
Po kavos, vadinas, po pusryčių, einam truputį malkų pakapoti. Vėliau vienas prie daržo darbų ar
šiaip kur padėti, o kitas dažniausiai prie arimo ar akėjimo į laukus. Iki šiol lauko darbai ir arklių
prižiūrėjimas buvo mano žinioj. Bet vakar po pietų arė jau Adolfas. Aš jokiu būdu neįveikiau šlynuoto
dirvono, vis plūgas į šalį slydo. Eina plūgas kur jis nori, net pikta. Adolfui einas daug geriau.
Po pietų mums duoda keliolika minučių laisvalaikio, jeigu nekuliame. Tai kišam nosis į žodyną ar kokią
knygą. Po pietų vėl į lauką. Nuo keturių iki šešių šėrimas. Šešiomis vakarienė. Po vakarienės mūsų
daugiau nebekvaršina. Lipam į savo pastogės lizdą ir skaitom, ar kalam žodžius.
***
Ką tik laiškanešys atnešė vakarykštį Flensburger Nachrichten numerį. Stambiom raidėm skaitom, kad
ketvirtadienį po pietų mirė Rooseveltas. Laikraštis dar pabrėžia, kad jis buvo šio karo kaltininkas... Nauju
prezidentu tapo Trumanas. Gaila, per anksti senis mirė, būtų greit pergalę pamatęs, iki Berlyno tiktai 60
kilometrų.
Velykas praleidom kaip ir kiekvieną kitą dieną. Velykoms reikia vaikų. Suaugę tai viską jau taip rimtai.
O vaikai taip kaip režisieriai dramą: jie Velykas sušildo, praveda, pakelia iki aukščiausio laipsnio.
1945, balandžio 17
Oras visiškai pavasariškas. Čia viskas anksčiau negu Lietuvoje, nes veikia jūra. Tik naktys šaltos, ir
dažnai šalti vėjai pučia.
Adolfas aria, o aš ruošiuos aplink namus arba lyginu laukuos kurmiarausius. Važinėju su pabėgėlių
pamestu perdvėsusiu ir nesveiku, kurčiu ir aklu arkliuku ir šūkauju, rėkiu negalima su juo įsiveikti. Ir
atbėgėlis vokietis, kvailas iki ausų patsai, kaip ir jo arklys durnius, bėgo iš Mühlhauseno, nuo anglų,
kad patektų į jų rankas čia, už tūkstančio kilometrų.
Pikta baisiai darosi bedirbant. Beprasmybė kaip paklodė kybo. Jei dar keletą mėnesių šitaip reiks iš
galvos išeit. Tu žinai, žmogus, kad turi dar tiek daug skaityti, mokytis, ieškoti, gyventi, o čia vergu
paskui akėčias eini, stumi mėšlo vežimą, dirbi vokiečiui. O laikas bėga. Niekados laiko nebuvau taip
įvertinęs. Per dieną žmogus išsitampai, vakare nebesinori skaityti, negali susikaupti, mintys laksto
palaidai, nesiduoda sustumiamos į vieną tašką. Laukiam karo pabaigos, kaip gervė lietaus.
Dabar jau nei dieną, nei naktį nebėra ramybės. Skrenda ir skrenda bombonešiai. Pavojinga laukuos
dirbti kartais apšaudo. Metu arklį ir bėgu prie gyvatvorių.
Dirbu žemės darbą. Šitas darbas yra garbingiausias iš visų darbų. Goethe, Rousseau, Voltaire... Visi
romantikai jį iškėlė ir išgarbino. Palikit savo civilizaciją ir eikit prie žemės, arkit žemę, sodinkit sodus...
Taip, bet kai tą žmogiškiausiąjį darbą dirbi prievarta žmogiškoji žemė ir nežmoniškoji prievarta
nesueina, tai kankynė, daugiau nieko.
***
Gyvename toliau atsiskyrėlių gyvenimą. Jau greit bus metai, kaip padoriau su nieku nepasikalbėta,
gyvename grynai uždarą gyvenimą. Susikaupimo ir apmąstymo metai. Karas? Vergija? Vokietija? Taip,
bet mes esam laisvi ir visos tos maišaties vidury. Ir bandom suvirškinti viską, ir pasiimt kiek galima iš

visko. Taip sakyt, paruošti dirvą tolesnei sėjai, nustatyti gaires, įbesti šakeles. Įdomu, kaip viskas pasikeis
atėjus anglams. O jie jau arti. Pirmas tikslas, kurį bandysime pasiekti patekti į Šveicariją ir ten bandyti
studijuoti literatūrą ar filosofiją. Kitas planas patekti į Ameriką, ten būtų lengviau išspręsti maisto
klausimą.
Blogai su knygomis. Nebėra ko skaityti. Gerai dar, kad inžinierius, mūsų gaspadoriaus brolis, užfundijo
mums glėbį iš savo kambario. Tarp jų radau Hugo Vargdienius ir Dumas Grafą Monte Christo. Ir visą
krūvą detektyvinių romanėlių. Kai žmogus neturi ko skaityti, sugrauži viską. Viską, kas dar buvo atidėta
kaip neskaitytina, baigėme. Į vokiečių kalbą baigiame visiškai įprasti, nors kalbame dar gana blogai,
neturim praktikos.
Pro šalį tiesia karinį telefoną bėgančiai kariuomenei. Pirmos kregždės jau pravažiavo. Rusų belaisviai
elgetauja maisto, bet mes jiems padėti negalim. Idiotai, baisiausiai įsitikinę komunizmo pergale. Vienas
politrukas vos manęs neapkūlė už pasakymą, kad Stalino valdžia gali sugriūti. Oi ne, to niekados
nebūsią. Ten visokeriopa laisvė ir geras gyvenimas. O jeigu ką žudo, tai tik dėl to, kad reikia...
***
Vokietija atkūrė praeitį. Čia dabar viskas kaip prieš 2000 metų. Reikia tau vergų jų prisigaudai ir
pristatai prie darbų. Kaip senose vergų rinkose, vokiečiai gali pasirinkt vergus, kurie jiems patinka.
Patvaresni reikalingesni. Mėgink bėgt ar protestuok tas nieko nepadės. Nebent tave nušaus. O sako,
mes gyvename dvidešimtame amžiuje...

1945, balandžio 22
Skaičiau Hamsuną, Gorkį, Londoną, ir pavydėjau jiems. Gyvenimo universitetai!
Taip, ir mes einam per savo universitetus, karo vėtomi ir mėtomi. Bet mes neapkenčiam šitų
universitetų! Duokit man Erasmo ir Giordano Bruno universitetus, ne karo universitetus!
***
Mūsų pastogėje tamsu. Vos galim įžiūrėti šiaurinę kambario sieną, nukabintą rankšluosčiais ir darbo
rūbais. Pietų pusėj, prie langelio, plati lova, abu joj gulim. Šita lova yra ir mūsų stalas, ir kėdė. Kampe
tokia komodėlė. Ant jos suverstos visos mūsų knygos ir popieriai. Ąsotis, krasia su plačiu dubeniu tai
mūsų prausykla. Apačioj skambina puodais greit šauks vakarienės. Bet dar reikia palaukti, nes rusiukė
grįžo raudodama: kažkas iš kaimynų, jos rusiukas, ją apmušė. Ji vėl išbėgo ir sakė greit grįš, tai reikia su
vakariene laukti.
1945, balandžio 29
Baisus kraštas. Šį rytą žemė balta, sniegas... Toks droblius pila, visur vanduo, šalta drėgmė braunas pro
suplyšusių kelnių skyles ir atlapą krūtinę. Kojos šąla.
Laikrodis žemai, salione, muša šešias. Keliamės ir skubam šerti gyvulių, nes jau ir senis, girdisi, juda,
girgžda lovoje. Tempiame šieną, pumpuojame vandenį. Velnias, pagalvoji, jeigu ir smegenys čia augtų
taip kaip muskulai, pasidarytum genijus. Auksinė Akuraterio tiesa: kaip Dievui dienų, taip ūkininkui
darbų netrūksta.
Kapojam malkas. Nuvertėm po teisybei, išrovėm medį. Malkinėje įsitaisė višta dėti, tai turim
kiaušinių.
Senis mumis nusivylęs. Ką nebus nusivylęs, jeigu durnius gavo. Jis turi visko mus mokyti: ir kaip grėblį
paimti, ir kaip šakes laikyti, ir kaip maišą pakabinti (būtinai sulenkus!), kaip virptelį žirniams nusmailinti.

Ir taip be galo. Mat jo vokiškas pedantiškumas neleidžia, kad į tokius „svarbius“ dalykus mes
žiūrėtumėm savaip. Jeigu nedarai, kaip jis daro, esi durnius ir nieko nemoki. Jis mus vadina lietuviškais
barbarais.
Anglai dar vis neateina, nors pietuose girdisi nuolatinis dundėjimas. Užvakar bombonešiai sumalė
kaimyninį kaimelį. Ten turėjo kas nors būti. Mūsų visi langai išbyrėjo. Dabar antra diena lietus,
apsiniaukę, bombonešiai nesirodo. Kai dėl vokiškos aviacijos, tai jos jau kelinta savaitė nebegirdim.
Rytais randam laukuose pasėtų laikraščių su aukščiausios aljantų vadovybės pranešimais.
1945, gegužės 8
Vežame mėšlą. Mėžiame didžiulius, dvikinkius vežimus, braidome iki kelių po kūdrą baisi betvarkė
pas senį, mėšlynas tikra prasme nei nutekėjimo, nei nieko, viskas telkšo aplinkui.
Saulė jau trečia diena kepina neblogai. Visai išpavasarėjo. Visą pusiasalį kaip didelis tinklas išraižančios
gyvatvorės sulapojo ir sužydo. Pas mus atrodo kaip maža Japonija. Visos ežios, visos pakelės, visur, kur
eisi baltai sužydusios gyvatvorės tiesiasi tolyn be galo.
Prieš penkias dienas Vokietija kapituliavo prieš Angliją ir Ameriką, tačiau prieš rusus dar vis spiriasi,
nors Berlynas jau ir krito. Dar kartą turim būt dėkingi senovės lietuvių Laimei, dar kartą išvengėm
tiesioginio fronto. Flensburgas buvo vokiečių paskelbtas laisvu miestu, ir anglai įžygiavo į jį be šūvio.
Dabar virš mūsų galvų laisvai nardo sąjungininkų lėktuvai.
Sekmadienį iki pietų vežėme žabus. Senis sudurnėjo, o priešintis kažko neišsipriešinsi. Sako, tada
pašvęsime, kai lietus lis, o dabar prie darbo. Vagis, pavogė visas keturias skaitymo valandas. Buvo gana
pikta krauti spygliuotas rožes, badytis ir brėžytis iki kraujo rankas. Vargšai žmonės! Jie gimsta gudrūs ir
miršta gudrūs o savo gyvenimus tai jau kaip neraliuoti durniai pragyvena. Jie vis pluša, dirba, plėšos,
prakaituoja. Bet, sakom, karas ar ne karas, mes su savo seniais nesiginčysim. Kreivos lazdos nebeištiesi.
Jie mums buvo geri, tai ir mes jiems būsim geri. Girdim, kad kai kurie rusų belaisviai kaimynystėje dabar
jau visai laisvai jaučiasi ir muša vokiečius. Bet mes norim būt aukščiau už karą, aukščiau už vokiečius.
1945, gegužės 9
Kokios šiurkščios ir pūslėtos mano rankos, suaižėjusios, supleišėjusios. Dirbi, dirbi ir žinai, kad nieko už
tai negausi. Mūsų planas dabar yra dar porą savaičių praleisti pas Thiesseną. Aplinkui dar labai chaotiška
ir neramu, nežinai, ant ko užeisi. Po dviejų savaičių viskas sunormalės, tada važiuosim į Flensburgą,
žiūrėsim, kas ten darosi. Dabar pavasaris ir labai daug darbo. Dirbam keturiolika valandų. Gražu, aplinkui
pavasaris, atrodo, ko daugiau norėt. Bet dirbi, o galvoje visai kita, ne grožis: galva staiga pilna planų.
Sakom, gal iš Husumo galėtumėm į Angliją papulti. Planai, fantazija.
1945, gegutės 10
Nežinom, ar šiandieną yra darbo, ar nedarbo diena. Kalendoriaus neturime. Bet senis davė mums visą
popietį.
Pietavo kartu trys vokiečių kareiviai. Gavo atleidimą ir pėsti eina iš Danijos į Hamburgą, namo.
Laimingi neišpasakytai. Septynerius metus su uniformom.
1945, gegužės 19
Paskutinė diena pas Thiesseną. Pirmadienį, poryt, žūtbūt pasiryžę Flensburgan. Ten ne pyragai, bet
reikia judėti. Prieš porą dienų pėsčiom nuėjau į Flensburgą apsižvalgyti. Kitas pasaulis! Ir saulė šviečia, ir

žydėjimas, ir pakilęs ūpas, kitas ritmas. Visur gali matyt naują gyvenimo ritmą. Nuo visų nuriedėjo karo
akmuo. Pilni keliai, miestas. Būreliais susėdę aplink barakus, kuriuose tiek juodų prisiminimų, karo
belaisviai ir darbo vergai laukia žinių apie grįžimą namo.
Barakai. Kaip jie niūriai dabar atrodo, koks sunkus jų ritmas, šalia naujo, atgyjančio gyvenimo ritmo. Jų
apšepusių lentų sienos, jų dvigubos lovos, jų prakaituoti ir utėlėti migiai.
Rytoj Sekminės. Visos gyvatvorės kaip žiedų jūra. Alyvos. Tik berželių niekas neneša, ir nėra jaunimo.
Keliais traukia namo paleisti iš kariuomenės vyrai, pėsčiomis drožia šimtus mylių, į Pietų Vokietiją,
traukinių dar nėra. Anglų dar beveik nesimato. Įgulos kas dešimt kilometrų.
O pats pavasario suklestėjimas, pats gamtos gyvybės siautimas. Per naktį gojuose, atsidriekiančiuos
nuo ežero, čiauškia pliekia lakštingalos, o dienos metu nesuskaitomi kiti balsai. Laukinių karvelių
ūbavimai ir meilikavimai atsklinda nuo medžių. Brendu drėgnais dobilais, apynasrius per pečius
persimetęs, arklių ieškoti. Saulė vos prasimušė pro kalnelį, ir ryto raudonumas patvieskė į pat akis. A, ten
juodis. Bėgi tolyn, bijais vežimo... Vis tiek reikės tempti, pagausiu tave, juodi. O ką beveikia kumeliukas?
Guli pasitiesęs rasoje ir kraipo galvą, gudrią ir kytrią.
Vergas neturi laiko gamtai ir grožiui. Jo mintys visai kitur. O dažniausiai jis jų visai neturi. Jis kaip
arklys. Bernų nepalik, gaspadoriau, vienų. Jie žino, kur tu esi, ką tu matai, ir ko nematai. Ir saugo ir savo
laiką, ir savo jėgas.
Flensburg–Murwik, 1945, gegužės 23
Užvakar palikom Havetoftą. Pasikinkėm juodąjį ir išvažiavom į Flensburgą. Senio brolis mus pavėžėjo.
Penkis kilometrus prieš Flensburgą mus paleido nenorėjo arkliu rizikuoti. Gandai yra, kad anglai renka
arklius darbams. Bet ėjom pėsti ir dainavom.
O, nei automobilis, nei traukinys neatstos lengvos lineikos! Lengva ristele bėga juodis, ir viskas bėga
prošal vienodai, laukai visam žydėjime, pakelės akacijos, margai gyvatvorėm ir ežiom išraižyti laukai,
lygumos, durpynai, slėsni kalneliai pakeliui į laisvę, pakeliui į nežinią.
Važiuojam su visu savo turtu. Jis visas sutelpa šešiuos ryšuliuos. Maišas su paklodėm, pagalvėliu,
drabužiais. Ryšulys su knygomis, sunkiausias iš visų. Du lagaminėliai su reikalingiausiais skalbiniais, su
maisto atsarga ir smulkmenom, tokiom kaip siūlais, žirklėm, žodynais, puodukais. Portfelis su kelionėje
vartojamais smulksniais ir rankraščiais. Tai ir viskas.
Dėdė, išvažiuojant, pasakė: „O, nepražūsit. Geri žmonės visados padės, jeigu patys būsit geri.“
Thiessenas išlydėjo mus kaip savo vaikus. Įdėjo pinigų, maisto. Senutė net apsiverkė, ir prašė būtinai
parašyt.
Pirmą naktį pernakvojom pas Vileišį. Rytoj drožiam į Murwiką, į priemiestį, kur yra karo pabėgėlių ir
belaisvių lageriai. Pats sau, be lagerio, negausi nei maisto, nei kambario.

Murwik, 1945, gegužės 29
Murwiko lageris priėmė mus be ceremonijų, nors jie ir labai prisikimšę. Prisiglaudėm pabaltiečių
kambary, kartu su estais, latviais ir keliais lietuviais. Čia esą virš 40 lietuvių.
Gulim ant grindų, pasitiesę paklodes.
Vėl gyvenam barakų gyvenimą. Bet didelis skirtumas nuo Elmshorno. Kita nuotaika. Ir valgyti duoda
žmoniškiau. Be dieninės normos, kas antrą dieną gaunam iš Raudonojo Kryžiaus po 300 gramų juodos
duonos, apie 50 gramų sviesto ir marmelado, konservų, biskvitų, šokolado.
Koks žmonių godumas veltui gaunamo turto... Iš gretimo barako iškėlė vokiečių jūrininkus, neleido
jiems beveik nieko pasiimt, viską paliko. Na ir apipuolė tuščius kambarius mūsų barakininkai. Griebia,

velka kas pakliūva po ranka. Tempia batus, kuprines, cigarečių krūvas. O vakar mūsų lietuviams užėjo
epidemiška karštligė prie automobilių. Vieną atvažiavo iš už miesto, rado kažkur. Tai dabar visi
automobilio užsigeidė. Pulkas nuėjo pas priemiesčio vokietį ir tiesiai iš kiemo išvažiavo. Už pirmo šimto
metrų pokšt į medį, ir paliko, o patys kruvini grįžo į barakus. Rytoj jie, sako, eis kito vogti.
Iš mūsų barakų išvažiavo paskutiniai prancūzai. Ryt ar poryt išvažiuos olandai, o dar už kelių dienų –
rusai. Ir liksim tik pabaltiečiai ir dar gal keli lenkai. Visi išskrenda, o mes kaip paukščiai, pasilikę, rudenį...
O, kokiu pakilusiu ūpu jie važiuoja namo! Aš žiūriu į juos, į šituos italus, prancūzus, ir jie jau nebe tie,
nebe tie užguiti, beteisiai vergai. Bet dar daug daug pašalo viduj. Dar daug laiko praeis, kol jų pavasaris
ateis. Kai kuriems jis niekados neateis jie grįžta pusiau invalidai, suėstais kūnais, sudraskytais nervais.
***
Baisus triukšmas kambary. Nebegaliu rašyti. Reikės anksčiau keltis, kai visi miega, ar ką.
Jų kalbos! Šitos banalybės, beperstojis sielvartavimas gali iš proto išvesti. Laurušonis pasakė: „Na, bet
apsipratom...“ Aš negaliu.
Visų didžiausias rūpestis dabar; kad neišvežtų prievarta namo, sovietinėn Lietuvon. Ginčijasi, barasi, o
tema vis ta pati: bolševikai. Važiuot, nevažiuot? Važiuot, nevažiuot... Mūsų, manęs su Adolfu, tai šitie
apsisprendimai ir šitos baimės neliečia. Mes jau seniai apsisprendėm: bolševikai ar ne bolševikai mes į
vakarus! Anglija, Amerika, pasaulis!
Lietuviai Flensburge išsirinko komitetą savo reikalams tvarkyti. Komitetui vadovauja toks Kaupas,
buvęs pasiuntinys Berlyne. Husumo komitetui vadovauja profesorius Stankevičius, ekonomistas.

1945, birželio 3
Vakar šventėm karaliaus Jurgio VI gimimo dieną. Pirmą kartą turime reikalo su karaliais. Ta proga davė
daugiau kiaušinių miltelių...
Reikia pasakyti, kad nors ir daugiau gaunam pavalgyti, vis tiek dar nėra tiek, kad galėtum pasakyti: esu
sotus. Galima tik užvalgyti. Žinoma, nedirbant jokio fizinio darbo, galima kentėti. Stasys dirba karinėje
mėsinėje, tai kas vakarą parsineša po paltį lašinių ir visą pundą dešrų. Į darbą eina su specialiom plačiom
kelnėm ir trim numeriais per dideliais plačiais auliniais batais. Pareina blauzdas apraišiojęs dešrom.
Vienintelis pinigas dabar yra rūkalai. Markė jau išėjo iš apyvartos. Viskas cigaretėm. Nauji marškiniai –
pakelis tabako. Aš pirkau batus užu pakelį tabako ir šešis kilogramus duonos. Duonos kepalas dešimt
cigarečių. Jeigu turi degtinės dar geriau. Dviratis kainuoja dvi bonkas degtinės.
Krautuvėse nieko negali pirkti, su leidimu ar be leidimo. Tuščios lentynos.
Pro šalį pravaro ilgas eiles suvargusių kareivėlių. Kiti dar net nenuginkluoti. Pakelėse rūksta didelės
krūvos šautuvų. Geležies laužai gruzda grioviuose, sukiužę transporto mašinos, tankai, patrankos
išmėtytos pakelėm.
Mūsų barakuos gyveno kelios vokiečių pabėgėlių šeimos. Mūsų lagerio vedėjas juos išmetė lauk. Eikit,
sako, kur akys mato, kur kojos neša. Pažiūrėjo moterėlė, susirinko vaikus, paėmė juos už rankelių, ir
išėjo. Dantis už dantį, akis už akį. Tokiais laikais gimiau. Tokiais laikais turbūt ir mirsiu.

1945, birželis
Gulime dar vis ant grindų. Kai įpranti gerai, nespaudžia. Net patenkintas, labiau patenkintas negu
pūkų lovoje. Tik naktį pasisaugok, kad kas galvos nenumintų.

Mūsų kambary devyniolika galvų. Devyni lietuviai, trys latviai, kiti estai. Gretimame kambary –
dvidešimt lietuvių. Ten susirenka visi triukšmadariai, kortuotojai. Pas mus ramiau. Aš kartais pagalvoju,
kad visi normalūs lietuviai liko Lietuvoje.
1945, birželio 9
Šiandieną išvažiavo paskutiniai rusai iš mūsų barako. Namo. Na rodinu.
Ne visi vienodai nusiteikę. Komunistai važiuoja nuduodami esą linksmi, keikdami Vokietiją ir visus,
kurie joje lieka. Kalbos eina, kad nenorinčius politrukai veža prievarta. Jeigu nevažiuoji esi valstybės
priešas. Grasina sušaudymu. Dimitrij, iš Leningrado, visą savaitę bandė apsispręsti, važiuot ar ne. Vakare
taip, rytą jau vėl kitaip.
Žinot, aš naktimis nemiegu. Aš vis galvoju, vis galvoju. Ir nežinau, ir nieko neišgalvoju. Suprantat –
namie žmona, vaikai. Ketveri metai nemačiau, nežinau, kas su jais. Važiuosiu kas bus, tas bus. Juk esu
paprastas darbininkas. O jeigu ir pateksiu Sibiran Sibiras irgi rusų žemė...
Pagaliau apsisprendė ir šią naktį susikrovė visus savo daiktus į maišą, ir susimąstęs išėjo.
Važiuosiu namo. Ot ir laikai. Vergavau ketverius metus, šunio vietoj dirbau, ir patekau čia ne savo
noru, o iš karo lauko, savo tėvynę gindamas. O dabar, išlaisvintas, bijau namo važiuoti. Tai ir laikai. Jūs
nesuprantat, kaip aš jaučiuos, kas many dedas. Ir tėvynėn važiuoju drebėdamas, nors žinau, kad joks
vagis nesu, tik matrosas.
Gandai sklinda, kad rusai, važiuodami namo, nori ir pabaltiečius pasiimti. Kai kurie šią naktį net
barakuos nemiegojo. Praeities išgyvenimai, rusų kareiviai barakuos, spaudimas grįžti namo, rytdienos
netikrumas ir nepasitikėjimas sąjungininkų planais visų nervus baigia suardyti. Jaunimas dar į viską žiūri
pro pirštus, viską stengiasi pamiršti prie kortų ir gėrimo. Bet pagyvenusieji vaikšto kaip nesavi.
Menkiausias naujas gandas, sovietų pareigūnų apsilankymas į stovyklą juos sujaudina. Keikia rusus,
laksto iš kambario į kambarį, į komitetą ir iš komiteto. Dabar, jiems nuraminti, Lietuvių komitetas, su
anglų valdžios pagalba, išduoda angliškus pasus ir pažymėjimus. Juose pasakyta, kad tas ir tas asmuo
atsisisako grįžti į Lietuvą, kol ji bus sovietų okupuota. Popieriai apramina nervus, popierizmas.
Barakai per triukšmingi. Negaliu nei rašyt, nei skaityt.
Tai einu į laukus.
Nervai kaip stygos.
Daug ginčijuos, kritikuoju, nesutariu, ir niekuo nebepasitikiu.
Visi tvirti pagrindai slysta iš po manęs.
Viskas, kuo pasitikėjau, griuvo.
A, net ir demokratija siūbuoja...
Visur chaosas, anarchija.

***
Skaitau Goethę, Lessingą, Hegelį, Nietzschę, Holderliną, Spenglerį.
Kartais išeinu į Murwiko apylinkes, į pievas, uostą.

1945, birželio 24
Prieš dvi dienas palikom Murwiko lagerius. Mus atkėlė į Flensburgą. Iki šiol lageriai buvo maišyti.
Dabar pradeda atrinkti pagal tautybes. Barakai čia niūrūs, pilki mūrai. Kiemai užteršti, užgriozdoti. Ir
esame pačiame miesto vidury. Daug šeimų guli ant grindų. Trūksta dviejų šimtų lovų. Pilna blusų ir
utėlių.
Žmonės išbadėję, į atvežtą Raudonojo Kryžiaus maistą žiūri godžiomis akimis, ratu apstoję aplinkui
stalą. Dėl kiekvieno gramo pasiruošę kelti lermą.
***
Dauguma lietuvių, su kuriais dabar gyvenam, buvo kareiviai, vokiškuos daliniuos. O jau ir Lietuvoj visi
kalbėjo, kad joks geras žmogus neis į vokiečių kariuomenę, kad ir lietuvių dalinius. Gretimam kambary
yra apie dvidešimt tokių kareivių. Ištisas dienas kortuoja, o kai nekortuoja eina ieškoti, kaip jie vadina,
„grobio“: vogti iš vokiečių. Jie vagia bet ką dviračius, automobilius, vištas kas tik pakliūva po ranka.
***
Latviai St. Nicolaus bažnyčioje surengė koncertą. Dalyvavo geri vokalistai ir instrumentalistai. Niedra,
Kreišmanis (vargonais). Vinertas ypač gražiai grojo smuiku. Atsigavom truputėlį, pasijautėm kaip
žmonės, šiandieną toje pačioje St. Nicolaus bažnyčioje buvo Bacho koncertas, tai buvo dar kita šventė,
šitos dvasinės iškylos padeda.
A, mintys pinasi. Per daug žmonių stumdosi aplink stalą ir varo kažkokius biznius su vokiečių
ekskareiviais. Tai nutrauksiu.
***
Lagery vyksta didelė mainų prekyba su vokiečiais. Koridoriuose vokietės pasieniais ant suolų išdėsto
savo prekes ir laukia pirkėjų. Prekės daugiausia rūbai ir batai. Už kilogramą duonos, už dėžutę
konservų gali gauti švarką, ar kelnes, ar batus. Turbūt jų kare žuvusių sūnų, tėvų, vaikų... Prostitutės irgi
pradeda savo biznį, labai geras biznis joms dabar mūsų lagery.
***
Nesąmonė yra galvojimas, kad visą pasaulį galima apmauti ant vieno kurpaliaus. Regioniniai,
klimatologiniai, rasiniai, lingvistiniai ir daug daug kitų veiksnių skirsto žmones ir kraštus, net ir atskirus
žemynus, ir yra kvaila ir įžūlu bandyt juos visus suvienyti. Skirtingų grupių žmonių galvojimas, pojūčiai,
sielos, praeitys skiriasi.

1945, birželio 26
Atvažiavo Husumo lietuviai. Visus renka į Flensburgą. Didžiausias erzelis. Ieško pažįstamų, pasakoja
savo odisėjas. Šiauliškis boksininkas groja akordeonu. Nors kambary vietos tėra tik apsigręžti, kai kas
bando šokti.
Būtėnas, dvilinkas susilenkęs dviaukštėj lovoj, kažką rašo arba atsiminimus, arba taisykles ateities
lageriams... Suvaikėjo žmogus. Teko užmesti akį į tas jo taisykles. Vienas punktas sako, kad kambary visi
privalo be kepurių būti. Jis ketina savo taisykles lagerio vyriausybei pasiūlyti. Rašo žmogus ir murma.
Sako, plunksnos darbuotojams turėtų duoti atskirą kambarį, kad atskirtų šituos jaunus kumelius.


Petras Būtėnas, buvęs Panevėžio gimnazijos direktorius.

Vakar atsiguliau dešimtą valandą, nes noriu anksti, prieš šeštą, keltis, kad galėčiau be triukšmo,
visiems dar miegant, šiek tiek padirbėti prie kalbų. Tačiau vidunaktį iškėlė iš miego: viename gale
gulintieji susiginčijo su kitam kambario gale gulinčiaisiais dėl tvarkdarių reikalingumo. Tai pravėriau savo
burną, sakau, ginčams galėtumėt geresnį laiką pasirinkti.
Ką, atsirado vienas miego norintis! Molči ką norim, tą darom. Demokratija dabar!
Teko nutilti, kad neišverstų iš lovos.
Joninių vakare degėm kieme laužą, dainavom, šokom, buvo gražu, kol keli girti lietuviai susipyko ir
ėmė peiliais pjaustytis. Tai uždarė juos į sandėlį ir duris užrėmė.
***
Kai išvažiuoji toliau už miesto, matai laukuose jau dirbančius jaunus vokiečius. Atleisti kareiviai grįžo
namo. Rusai jau išvažiavo. Net ir karui nepasibaigus, dar pas Thiesseną, rytais šieno stirtoje rasdavom
vokiečių dezertyrų kareivėlių. Bedi rytą šakes ir žiūri, ar ko nepribesi.
***
Mūsų geriausias draugas čia dabar yra Laurušonis, su sūnumi. Jie buvo pagrobti Gestapo. Turėjo brist
dvidešimt kilometrų per ledinį vandenį. Juos nuvarė į pirmas fronto linijas, dirbt, po pat rusų kulkom.
Mušė juos lazdomis. Bet jie išlaikė.
***
Stutthofe Laurušonį šešias dienas marino badu. Jį įdėjo į karcerį, pilną vandenio, ir jis jį turėjo vis
semti, kad neprigertų. Valandą išlaikė pririšę prie medžio. Po to varė per dvidešimties vyrų šerengą,
septynis kartus, jie tai vadino „savaite“.
***
Visos Prūsijos pakelės buvo nukabinėtos pakartais vokiečių karo dezertyrais, su užrašais: „Šis karys
trejus metus drąsiai išsilaikė rytų fronte, bet tapo bailys savo tikrąją žemę begindamas.“ Kartais
kybodavo ištisi štabai, su visais aukštaisiais karininkais, iki kapitonų, ir aukščiau, pasakojo Laurušonis.
1945, liepos 2
Lageris sukilo. Koridoriais, nuo vieno galo į kitą, srūva vienmarškiniai žmonės, su rankšluosčiais po
pažastimis. Koridoriuose praustis uždrausta, visi dabar turi eit į kiemo prausyklą. Trečia diena
bjauriausiai lyja. Turim bėgti per kiemą, lenktyniais, kad nesušlaptumėm iki kaulų. Vakar anglų toks
pareigūnas perėjo per lagerį, tai sako, baisiausia nešvara ir betvarkė čia. Liepė apsitvarkyti. Dabar įvedė
beveik karišką tvarką. Pusę septynių keltis, valgyti, apsitvarkyti. Devyniomis kambarių patikrinimas.
Pietūs nuo pusės pirmos iki pusės antros. Kava šešiomis. Vienuoliktą visi turi eiti gulti, visus lermus
baigti. Koridoriuose visą laiką vaikšto du ar trys budintieji lagerio „policininkai“.
***
Flensburgo gatvėmis, sodeliais, parkais vaikšto jaunas pamišęs vokiečių kareivis.
Vaikai dažnai jį būriu apstoja ir ima davinėti kariškus įsakymus:
Gulk, kelk, bėk, šliaužk!
Jis uoliai ir sąžiningai stengiasi visus jų įsakymus vykdyti.
Bet maži vaikai turi mažai pasigailėjimo, jie tokie mininaciai...
Tai jie jį nuvaro iki nuvirtimo.

Visas suprakaitavęs, sušilęs jis vykdo savo įsivaizduotų vadų, savo mažų kankintojų įsakymus, dreba iš
baimės prieš juos.

1945, liepos 5
Šiandieną nutarėm, abu su Adolfu, kad Flensburgo mums jau užtenka. Nutarėm stumtis į pietus. Į
Frankfurtą. Iš ten tolyn į pietus, kur magnolijos žydi... Į Šveicariją ar Prancūziją. Čia, Holst-Schleswige,
visados paniurę, lyja.
Traukiniai dar neina. Važiuosim dviračiais. Viską, kas mus kelionėje apsunkintų, pardavėm ir
nusipirkom du aplamdytus dviračius. Išmėgindami, vakar nuvažiavom į Glücksburgą, dešimt kilometrų į
pietus nuo Flensburgo.
Ne veltui jie giriasi, kad jie turį gražiausią vasarvietę visam Baltijos vakariniam krante. A, stovėjom
pasirėmę ant dviračių ir žiūrėjom į Baltiją. O, Baltija, Baltija. Užu tavo šitų mėlynų vandenų, tik ištiesk
ranką, ten Lietuva, ją gali beveik paliesti išsiilgusiom akim.
Miestelis pasislėpęs miškely. Tvenkiniai, prūdai, ajerynai, švendrynai, kalvelės. Išplaukia laivas į
Flensburgą. Krante mojuoja rankomis. Apsukam dviračius ir pro žydinčius jazminus, pušų, eglių ir sodų
alėjas, pro kvepiančius šieno ir nokstančių rugių laukus palengva miname atgal. Nuo saulės įkaitęs
asfaltas žiba prieš saulę.
1945, liepos 8
Negaliu nei rašyt, nei skaityt. Neįmanomas triukšmas. Elmshorno prisiminimai...
Išeinu į miestą.
Parkas.
Smėlio dėžėse žaidžia vaikai.
Jie juokiasi, šokinėja, pilsto rieškučiomis smėlį ir yra juo patenkina. Už virvutės tempia ratukus.
Ratukuos meškiukas būgną muša.
Ateina trys vokiečių kareiviai. Jauni, labai jauni. Visi trys su lazdomis, ant rankovių geltonos juostos su
trimis juodais taškais: jie akli.
Susikabinę rankomis, tylūs, retkarčiais pasidalindami žodžiu, jie lėtai eina smėlėtu takeliu.
Kryžkelė.
Suka į vieną pusę pataiko į gėles. Suka į kitą pataiko į veją. Dvi mergaitės, priešais, paima juos po
ranka ir nuveda takeliu.
Žiūriu į parką, medžius, į tvenkinį, vandens lelijas.
Ant suoliuko, priešais, sėdi jaunas vokiečių kareivis ir skaito knygą.
Prieina civilinė policija, su baltais raiščiais ant rankovių, patikrina dokumentus, užsirašo kažką, nueina.
Šalia mūsų sėdi stambus vokietis ir jau antrą valandą žiūri į tą patį tašką. Gali būti aklas. Gali būti
pamišęs. Gali būti visai normalus.
Mat, buvo karas.
Dabar visai ramu, tylu.
Pačiame parko vidury.
Tiktai paukščiukas gieda.

1945, liepos 10
Kambary esam dvidešimt ir keturi. Kambarys mokyklos klasė. Ant sienos dar tebekaba lenta. Kampe,
spintoje, priversta vadovėlių. Juos vartojam įvairiems sukimo ir valymo reikalams. Vadų, Hitlerio
paveikslus naudojam po čiužiniais, kad lova nedubtų.
Dauguma mūsų kambario gyventojų jauni. Dauguma savanoriškai įsijungė į besitraukiančius vokiečių
kariuomenės dalinius. Vienus jų anglai legaliai paleido, kiti patys pabėgo, pakeitę dokumentus. Įpratę
kariuomenėje savivaliauti, nustoję bet kokio pagarbos jausmo, čia jie dabar triukšmauja, šūkauja, vagia
dviračius, plėšia sodus ir daržus, peša vištas.
Kita dalis civiliai pabėgėliai. Gretimoj lovoj prie mūsų miega Macūras, šoferis žemaitis, su sūnum,
nepriklausomybės kovų karininkas. Amžinai kankina mus savo vis tais pačiais pasakojimais apie kovas su
lenkais, vokiečiais, bolševikais, šiaip, kai nekalba, jis čia labai naudingas žmogus. Visus aplopo, sutaiso
batus, suremontuoja dviračius.
Visi amžinai kortuoja. Dabar eina Žydų liaudies bankas. Taip vadinasi keturių vyrų kompanija. Iš kur tas
pavadinimas manęs neklausk. Žydų banko, Žydų liaudies banko propagandos ministeris yra Justas
Leščinskas, policininkas, pusveterinorius, baisiai domisi arkliais ir jų ligom. Jis lėtas, labai primena katiną.
Abejingas, šaltas. Nušaus tave nemirktelėjęs. Kiti trys: Gabeckas, sportininkas iš Šiaulių; Antanas
Bagdonavičius, amatų mokyklos, malerių skyriaus, iš Kauno. Iš maudyklų, iš vandens, nuo dugno išneša
dantyse pinigą, gerai nardo. Vladas Rimkevičius dantų technikas, kaunietis, linksmas, apsitrynęs,
amžinai plepa, plepa apie savo išgyvenimus Reicho savanorių darbo tarnyboje. Su Bagdonavičium kartu
tarnavo ir kartu pabėgo, į čia. Jie vis kartu, viskas pas juos drauge. Ir visą laiką barasi. Urzgia ir urzgia. Tai
dėl maisto, tai dėl lovos, tai dėl cigarečių, tai vėl dėl ko.
Kasdien į mūsų kambarį susirenka prisiekę kortų klubo nariai. Nuo ryto iki vakaro, be atodūsio, jie
pliekia, apsiprakaitavę, užgulę ir sulipę ant stalų. Prasilošia, ir vėl atsilošia, ir vėl krinta taip diena iš
dienos.

1945, liepos 11
Su Rimkevičium aplankėm senį generolą Daukantą.
Jis sako, Flensburgo lietuvių komitetas jį ignoruoja.
Atvažiavom į barakus. Čia jį apspito krūva senimo ir jaunimo, visi nori su juo kalbėtis. Vienas kažkoks
ponas, galbūt direktorius koks, prasitarė ir apie „būsimą“ karą, kuris, jo nuomone, tikrai greit bus.
Na, ir ką pats tada darysi? paklausė generolas.
Aš? Tai yra visiems savaime aišku.
Na, ką būtent darytum patsai, asmeniškai?
Ponas direktorius tyli ir krapšto žemę.
Na, ką? Nežinai?
Generolas žiūri į jį, juokiasi ir suka lazdelę. Jis visados su tokia plona lazdele.
Kodėl generolas norite mane kompromituoti? pagaliau ištarė direktorius ir, apsigręžęs, pasuko į
baraką.
O aš, tarė Daukantas, aš žinau, ką darysiu: aš kariausiu. Niekas mums veltui neduos
nepriklausomybės. O tas ponas turbūt galvojo ramiai po dvidešimt keturias valandas gulėti ir spjaudyti į
lubas. Už tai aš jam laisvoje Lietuvoje pasiūlysiu aukšto direktoriaus vietą...
Mūsų Komiteto nariai, ir ne nariai, visi pretenduoja į ministerius, važinėja automobiliais. O generolas
tai visados pėsčias.

Žiūrėk, tarė jis man vėliau, savo kambarėly, ar mane matei kada nors važiuojant pas jus ar šiaip
kur automobiliu? Ne. Aš daug nereikalauju, aš prastas žmogus. Pažiūrėk į mano kambarėlį ką matai, tai
viskas.
Mažas keturkampis kambarėlis miesto pakrašty. Anglai davė jam. Lova. Krosnis. Spinta su knygomis.
Rašomasis staliukas. Sėdi ant lovos nėra kėdės. Nors iš anglų gautų visko, ko prašytų.
Sako, pasisiūlė Senkui laikyti anglų kalbos kursus Flensburgo lietuviams, tai Senkus sako, vietos nėra.
Vasarą man jokių patalpų nereikia. Pažiūrėk, štai vengrų, kuriuos aš mokiau, gryname ore.
Rodo fotografiją ant sienos: generolas stovi pievoje, su vengrų grupe.
Mano svajonė, mano didžiausias sapnas yra būti paprastu Merkinės mokytoju ir dėstyti matematiką
ir istoriją.
Nežinau, kaip kalba nuklydo į religiją. Tai visą popietę jis man prakalbėjo apie indų vedas. Jis jas
pažįsta labai labai gerai.
Dabar gyvename pereinamąjį laikotarpi, proto-meilės laikotarpį. Po to ateis tikrasis meilės
laikotarpis, o po jo harmonija. Taip moko vedos.
Prasitariau apie mūsų planus važiuot į pietus.
Važiuokit. Nedvejokit. Ir kuo greičiau. Netrūnykit čia. Čia tiktai prūdas. Tik prūdelis. Jums čia ne vieta.
Pasaulis yra daug toliau.

1945, liepos 13
Antra diena Hamburgo priemiesty, Ochsenzollyje.
Užvakar apkrovėm savo dviračius ryšuliais ir kuprinėm, ir išsivarėm. Bet įvyko, ko nesitikėjom. Visi
sakė, kad traukiniai dar neina. O sustojam stoty, pasitikrint, ir pasirodo, jau jie eina. Nuo vakar.
Mus perspėjo, kad nevažiuotumėm be anglų leidimo: kita zona. Nueinam leidimo sako, ateikit po
aštuonių dienų. Aštuonios dienos! Mūsų kraujas tiek negali laukt. Mes dabar! Lauk iš prūdo, kaip
Daukantas mums liepė. Laikas traukti į pietus, kaip paukščiai rudenį: į pietus!
Mus visi gąsdina, kad tokia kelionė ne tik neįmanoma, bet ir pavojinga. Kontrolės visur, nėra maisto,
nėra tiltų, nėra nieko.
Bet laimė su mumis. Važiuojam traukiniu, su dviračiais ir bagažu. Apie pusantro šimto knygų palikom
pas vieną vokietį. Kai bus geresnis susisiekimas pasiimsim. Važiuojam kiauliniu vagonu. Kitokių nėra.
Dvokia mėšlu ir galvijais.
***
Neumünsterio stotis visiškai suniokota. Mačiau Hamburgą, tuoj po bombardavimo, dar teberūkstantį
bet vaizdas nebuvo taip klaikus kaip čia, po dviejų mėnesių valymo. Visas stoties rajonas tik griuvėsių
laužas. Tik viena linija pravalyta, visos kitos linijos išlėkusios į orą, bėgiai piestu pasistoję, prie milžiniškų
duobių, vagonai sudaužyti ir sulamdyti, suversti vienas ant kito, stati ir gulsti, nusviesti į šoną. Stoties
rėmai kniūbsti, suvirtę, garvežiai išvartyti ir sulaužyti, gaila žiūrėt, jie tokie bejėgiai dabar.
Traukinys sustojo ant lauko, apie penkiolika kilometrų nuo Ochsenzollio, kur, mums buvo sakyta, yra
lietuvių lageriai ir kur mes nutarėm sustoti ir atsipūsti. Bet traukinys sustojo, ir gana. Toliau bėgiai
nesutaisyti. Tai sukrovėm viską ant dviračių ir pagal traukinio bėgius patraukėm į Ochsenzollio pusę.
Traukiny jau buvom bepradėję gailėtis, kam pirkom dviračius. Bet dabar, žiūrėdami, kaip kiti tempia
savo nešulius, mes džiaugėmės, kad turim dviračius. Jautėmės gana linksmai ir švilpaudami stūmėm
savo dviračius. Aplinkui raudoni darbininkų namai, ilgos ir iš visų pusių gerai sužėlusios mūsų kirvių
nepaliestos! alėjos, jau baigią nokti javų laukai, sodai. A, vasara, gerumas! Laisvė!

Mano dviratis, mažiau apkrautas, eina visai gerai. Adolfo dviratis, su čemodanais ant rankenų,
reikalauja viso kelio, neina kur tu nori dviratis eina kur jis nori. Čemodanai kliudo ir minti. Važiuoja jis
plačiai kelius išskėtęs. Tik labai palengvėle tęsiame savo komišką kelionę toliau.
Į Ochsenzollį įvažiavom temstant. Apsidžiaugėm gavę lovą ir šaltos kavos.
Rytą, anksti ne taip jau anksti, jau buvo aštuonios mes atsikeliam, gerai išmiegoję, ir sakom:
važiuokim Hamburgan, leidimo Elbę pereiti. Bet niekas nesikelia. Visi miega, kriokia. Mus informuoja,
kad čia niekas iki vienuoliktos nesikeis. Ir prasčiokai, ir komitetas. Nei kur ko paklaust, nei kur sužinot.
Vienas žemaitis prisistatė su batais. Pirk, girdi, biznį padarysim. Sakau, pranyk, o ne barzdon dėsiu.
Lauke viskas užteršta, užleista. Jie pilvus užvertę iki vienuoliktos guli, spjaudo į lubas per dieną, o
aplinkui gyvatės perisi. Nesuprantu, kaip taip galima gyventi, namuos ar ne namuos.
Tai nusispjovėm ir išvažiavom į Hamburgą. Sakom, važiuokim knygynų paieškoti.
Atsitiktinai, mieste, sutikom generolą Kubiliūną. Jį buvom Flensburge sutikę. Jis mums davė Lietuvių
komiteto adresą. Komitetui vadovauja kažkoks buvęs ministeris, jo vardo nepagavom.
Susiradom anglų komendantūrą. Kareivėlis Elbės perėjimo reikalams mums liepė ateiti pirmadienį,
anksčiau nieko negalįs padaryti. Iš vokiečių patyrėm, kad vienintelis būdas pereit į kitą Elbės pusę yra
meluoti, kad einam pas savo tėvus. Tai taip ir mes nutarėm padaryt. Geros pokario pamokos, mokais, ko
gali.
1945, liepos 15
Sutikom keletą lietuvių iš Elmshorno. Pasirodo, išvažiavom pačiu laiku. Prieš pat karo pabaigą
sąjungininkai daug kvartalų nušlavė bombom, žuvo daug žmonių. Dominykas miręs. Jis mirė likus
savaitei iki kapituliacijos. Organizmas buvo per daug suėstas kalvėje, be maisto. „Mirsim, broliai lietuviai,
mirsim, badu mirsim mes šioje bado ir mirties karalystėje“, aš girdžiu jo balsą.
***
Hamburge nuvažiavom į zoologijos sodą. Viskas sugriauta, nupūsta bombų. Narvai tušti. Dar viena
šimpanzė likus, tai visi sustoję aplink jos narvą.
Šimpanzė labai rami, be reikalo nešokinėja, žiūri labai ramiom ir protingom akim į žioplius. „O, kvailiai,
ji galvoja, jūs išdaužėt mano draugus, išmarinot.“
Pavianas daug nervuotesnis jis pyksta ant žmonių, jis nežiūri į juos. Jis piktai šūkauja, kaso savo
žvilgančius plaukus, keikia žmonių rasę.
1945, liepos 21
Ilga savaitė.
Sunku miegoti. Per naktį jie laksto per lovas, rėkia visom gerklėm. Be perstojo kalba apie savo
didvyriškus žygius, kurie prasideda ir baigias moterim. Vakarais iki pusės dvyliktos paprastai visi salėje
šoka ar šiaip kur geria. Kambary tada ramu. Bet apie dvyliktą, su visom piktom dvasiom, jie sueina į
kambarį ir tada duok kojom valią arba užsikimšk ausis ir tupėk ramiai kur kampe. Lovoje neilgai gulėsi.
Tokiems, kurie prieš trečią valandą nakties eina į lovą, išima iš apačios lentas ir juos „nuleidžia“ su visais
patalais ant grindų. Prasideda barniai, lenktynės per lovas, akrobatikos numeriai. Dažnai, miegančiam,
sakysim, ir man pačiam, užlipa visu bėgimo tempu ant pilvo ar ant galvos.
Kada šita kūrybinė stadija išsenka, prasideda antroji programos dalis: ataka prieš gretimam lagery
gyvenančius latvius. Šitų atakų kaltininkas yra jaunas jugoslavas vienintelis jugoslavas Ochsenzollyje,
kurį lietuviai priglaudė savo lagery. Jis sako esąs tikras kunigaikštis, ir, iš atrodymo, gal ir yra. Bet šiaip jis

yra tik dantų technikas. O kad jau jis labai gražiai atrodo, tai visos latvaitės paskui jį bėga. Tai ten ir
Lietuvos-Latvijos karo pradžia. Lietuviai užstoja jugoslavą, ne tiek dėl moterų, kiek dėl jo dantisto amato.
Mat jie dažnai turi taisytis išdaužytus muštynėse dantis.
Dienos metu latviai nedrįsta, bet naktį pradeda galvas pro langus kaišioti, ieškodami jugoslavo. Vos
pirmieji latviai pasirodo, lietuviai visu būriu išvirsta pro duris ir kumščiais, lovų lentomis suguldo latvius
ant kiemo. Anglų sargyba visados atbėga per vėlai kaltininkai guli lovose paklodėm apsitraukę galvas,
lyg niekur nieko.
Taip kas naktį.
***
Lagery gyvena keli gydytojai Ivinskis, Antanaitis, prof. Stonkus ir dr. Kubilius. Turi kunigą ir bažnyčią,
įrengtą vienoje lagerio salėje. Sukrovę, sulipdę altorių, prikalė prie durų kryžių ir gerai. Altorių
uždengę, salėje dėsto anglų kalbos pamokas. Du tris kartus iš Hamburgo atvažiuoja kapela ir šokių
salėje šoka, padainuoja.
***
Visuos lageriuos prostitucija. Dr. Vileišis ir dr. Antanaitis man sakė, kad beveik pusė serga lytinėm
ligom. Italai prašoka visus kitus, procentais. O lietuvaitės ir latvės pralenkiančios estes.
Kas vakarą krūvos vyrų išvažiuoja į Hamburgo prostitucijos landynes. Vienas gyrės šiandieną, kad jis
spėjęs taip „užmesti“ su viena „boba“ čia pat, mūsų kambary, kai išėjom maisto parsinešti. Penkios
minutės.
Įdomiausias žmogus čia yra italų lagerio daktaras Antanaitis. Kokių 35 metų amžiaus. Labai domisi
psichologija. Sako, buvo labai palinkęs į literatūrą, bet nuėjo į mediciną. Valandom pravaikštom.
Entuziastas, vis pilnas kalbos. Mus ir maistu sušelpia. Skundžias tik, kad jį baisiai išnervuoja italai.
1945, liepos 27
Pagaliau Würzburge!
Po savaitės nemigo viskas aplinkui sukas ir vos nustoviu ant kojų.
Apie mūsų kelionę nuo Hamburgo:
Pirmiausia leidimas pereiti Elbę.
Biurokratizmas visur ir visados tas pats. Ėjau, vaikščiojau, nuo langelio prie langelio. „Į ten.“ „Ne čia.“
„Ateik rytoj.“ „Ateik dar po dienos.“
Sėdžiu ant griuvėsių krūvos ir nežinau, ką daryti. Nervai dreba, smegenys neklauso, galva verda,
kunkuliuoja, ūžia.
Karininkas, kurčias šiek tiek, ir viena akim silpnai primatantis, anglas, liepė mums ateiti pirmadienį
pasiimt leidimo.
Ateinam pirmadienį. Karininkas verčias po popierius nėra. Kitų yra, mūsų ne.
Ateikite po poros dienų.
Po dviejų dienų vėl pas jį.
Guten Tag.
Guten Tag.
Anglas vėl verčias, verčias nėra.
Žinot ką? Jūsų leidimas turbūt dingo. Užpildykit formas iš naujo.
Po velniais!


Prierašas (1949, liepos 5): Vienas sutiktas žmogus pasakojo, kad dr. Antanaitis išėjęs iš proto, vėliau, ir jis nežinąs, kur jis yra.

Važiuojam į Lietuvių komitetą naujų blankų. Ten ten jau po penkių. Per vėlai šiandieną. Atvažiuokit
rytoj. Ponai baigė darbą, jau su portfeliais po pažastimis stovi.
Kitą dieną atvažiuojam: jiems baigės blankos. Atvažiuokit rytoj, naujų blankų turėsim.
Ateinam kitą dieną: blankos dar neatspausdintos.
Važiuojam namo, keikdami, prisiekdami ateity nieko su jokiom įstaigom niekados bendro neturėti.
Tai vaikščiojam po Hamburgą, ieškodami knygynų, ieškodami kokios padoresnės knygos. Visos
lentynos tuščios.
Penktadienį vėl važiuojam pas anglą. Nix, jis sako. Jums nėra leidimo. Kapitonas jūsų leidimo
nepasirašo. Nix.
O piktumas. Tai pasiimam nepasirašytą leidimą ir pikti važiuojam į Ochsenzollį.
Ten išlipom, pažiūrėjom į barakus, ir sakom: ne! Čia tai tikrai nepasiliksim. Su leidimu ar be –
važiuojam į pietus! Į pietus, ten, kur magnolijos žydi!
Nutarėm: kai reikės leidimo, jiems rodysim šitą nepasirašytą popierį. Jiems tik rodyk popierį ir viskas
gerai. Popierio galia!
Tuojaus nutarėm savo idėją išmėginti. Stoty visą valandą styplinėjom tarp žmonių prie barjero, kur
išdavinėjo leidimus bilietui, studijuodami biurokratus. Pagaliau vieną apsirinkom, tokį apysenį, nelabai
stropų savo amate žmogelį, tikriausiai anglų kalbos nemoka, tokią bent išvadą padarėm bestebėdami. Jį
mėginsim pirmą apgauti, sakom. Taip ir taip, sakom, išduokit du bilietus. Tarnautojas žiūri į tekstą,
studijuoja blanką, atrodo lyg leidimas. Rodo šalia sėdinčiai kaiminkai abu nieko nenuvokia. Tokio
popierio dar nematę.
Ne, sako, gal netikras.
Kaip netikras? Rodom pirštais į blanką. Čia anglų leidimas.
Senis numojo ranka ir išrašė leidimą bilietams. Geras senis. Šokdami ant vienos kojos išėjom pirkt
bilietų.
Bilietai kišenėje.
Traukiniui pervažiavus Elbės tiltą nutarėm, kad jau tikrai važiuojam.
***
Iki Elbės, neskaitant subombarduotų miestų, karo iš traukinio nematai. Tačiau į vakarus nuo Elbės –
viskas sunaikinta. Tiltai suvirtę į upes. Pakelės pilnos duobių, mašinų laužo. Tik maži miesteliai išlikę
pussveiki. Göttingenas visai sveikas, tik stoties rajonas sukultas. Hannoveris, Kasselis, Giessenas,
Würzburgas neturi nė vieno sveiko namo. Viskas sulyginta su žeme.
Pakelėm stovi nesuskaičiuojamos automašinų, patrankų, vagonų eilės, skylėti, sudegę tankai. Jauna,
gyvybinga, atkakli žolė pradeda užželti viską. Didžiulės piktžolės užlipo iki sunkvežimių priekabų, lenda į
piktų patrankų gerkles. Kai kuriose mašinose įsitaisė gyventi benamiai pabėgėliai, šeimos. Ant apmirusių
mašinų džiūsta skalbiniai, vaikai laipioja patrankų vamzdžiais. Tai bus jų vaikystės prisiminimų
neišdildoma dalis.
Labai daug vaikų bastosi laukais. Štai gal dvylikos, gal dešimties metų vaikiukas tempia kuprinėlę ir
krepšį, skubinas į vagoną.
Vieno tai mes dar turim: mes turim laiko, sako vokiečiai.
Taip. Laikas viską sutvarkys... Laikas. Tai vaikšto po savo namų griuvėsius ir renka, dėlioja plytgalius ir
geležies tinklus.
Vagonai perpildyti pabėgėlių. Jie grįžta namo ar ieško namų. Važiuoja, bet kur, vis viena. Tik su
lagaminu rankoje, lagamine visas turtas. Dar kiti, krūvas maišų ir dėžių susikrovę, perone laukia
traukinių. Traukiniai eina be tvarkos, bet kada. Jeigu keliauji be nieko, gali į bet kurį įšokti. Bet jei su
daiktais sudiev. Tu liksi su visais savo maišais perone, o traukiniai eis ir eis. Traukiniai kiekvienas
vagonas prisikimšęs kaip silkių statinėje. O čia dar karštis. Kaip krosnyje visi kepa. Keletą kartų mačiau

vokiečius grįžtant į savo namus, į savo miestelį pirmą kartą po nežinau kiek metų. Traukiniui įvažiuojant į
miestą jie puola, gula ant langų, prie durų, žiūri, ieško savo namų, gatvių, ir temato tik griuvėsių laukus,
niekas neatspės, kur jų namai buvo.
Pravažiavom grįžtančių namo rusų transportą. Apsikaišę raudonom vėliavėlėm vagonus, apsikarstę
visų „šventųjų“, ir ypač Paties Švenčiausiojo, portretais ir šūkiais, na rodinu, dainuodami Katiušą jie žiūri į
mūsų vagonus, graso kumščiais, šaukia, rodo liežuvius, mėto akmenimis. Vienas tik per klaidą pralėkė
pro mano galvą.
Traukinys sustojo kelis kilometrus prieš Bremeną. Toliau turėjom eiti pėsčiom. Bjauriausia, kad niekas
nežino, kur stotis. Bėgių, vagonų ir griuvėsių labirinte apsisuka galva. Tai paėję kilometrą leidžiame
žvalgą ant kalvos, t. y. ant griuvėsių kalno. Žvalgas grįžta ir praneša, kad nė vienoj iš visų keturių pusių
nematyti stoties. Tik netyčia pasitaikęs vaikas parodo mums teisingą kryptį.
Iš Bremeno išvažiavome šešiomis vakare. Dešimtą įvažiavome į Hannoverio griuvėsius. Miegojom ten
pat, stoty, susirietę ant čemodanų, kojas įrėmę į plytas. Nekoks miegas, nepatogu, ir dar visokie tipeliai
aplinkui slankioja, tykodami ką pavogti. Tai gulim ir klausomės, kaip garvežys švilpčioja tarp griuvėsių
kalnų.
Pirmadienį, septintą ryto, išvažiavome iš Hannoverio Göttingeno link. Pusiaukely pradeda keistis
gamtovaizdis. Iš Šiaurės jūros monotoniškų lygumų pereinam į kalveles ir kalnus. Senos pilys, griuvėsiai
romantiškai stypso Harzo kalnuose. Pro šalį bėga apžėlusios tirštais miškais kalvos, upės.
Göttingene sužinom, kad traukiniai iš ten beveik visai neina. Tik vienas nedidelis traukinys eina
kasdien, tik tarnybiniais reikalais. Bilietų neparduoda. Ir reikia specialaus leidimo. Nuo Göttingeno
prasideda amerikiečių zona.
Jau kelios dienos, kaip nebeturim maisto kortelių, tai alkani kaip šunys. Einam miestan, ieškom
Lietuvių komiteto. Mums Flensburge sakė, kad čia toks esąs. Komitetą suradom. Gavom sriubos ir
kampą pernakvoti. Jie čia visi įsitaisę labai gerai. Gyvena privačiai, turi savo valgyklą, pusryčiams gauna
kavos. Komitete dirba Nasvytis ir prof. Skardžius.
Kitądien vėl einam į stotį. Šį kartą mums pavyksta iškaulinti bilietus. Išvažiuojam Kasselio link.
Amerikiečių zonoje geležinkeliai mažiau aptvarkyti, o gal jie čia buvo daugiau sudaužyti. Kelionė
lėtesnė. Mündene turim visi išlipti: priešais išsprogdintas tiltas. Du kilometrus kalnais velkam čemodanus
į kitą upės pusę ir ten visą dieną prasėdim laukdami kito traukinio. Trečiadienį, šeštą valandą ryto, vėl
tęsiame savo kelionę. Už dešimties kilometrų traukinys vėl sustoja, ir visi lipam lauk. Abejoja, ar tiltas
atlaikys traukinį. Tai pėsčiomis pereinam kiti perropoja tiltą, traukinys vienas pervažiuoja. Atlaiko. Mat
tiltas tik vakar užbaigtas, mūsų yra pirmas traukinys per jį.
Kassely baigės mūsų maistas. Kilometrus griuvėsių perbridome ieškodami maisto centralės. Žmonių
irgi nematyti. Vienas kitas praslenka molinais ir kalkėtais takais, praraustais pro griuvėsių kalnus. Kažkur
tarp griuvėsių vaikšto vienas kitas ir bando valyti, krauna plytgalius į krūvas. Retkarčiais iš po plytų
krūvos matai kaminėlį berūkstant: tai rūsių gyventojai verdasi maistą. O čia atrodo, lyg būta bažnyčios.
Stovi keli graikiški stulpai. Viena siena ir dalis bokšto. Iškėlę rankas, be galvų, guli šventieji, labai labai
nustebę.
Aš žiūriu į šituos griuvėsius ir galvoju, kaip jie visa tai išvalys. Geriau jau naują miestą statyti.
Iš Kasselio išvažiavome po pietų, didžiausioj kamšaty. Net su vaikų vežimėliais moterys sulipusios ant
vagonų viršų. Visur apsikarstę žmonių. Ilgai stovime prieš neapsisprendžiančius semaforus ir stotyse. Kai
įkyri laukti, keleiviai pasipila į laukus, jaunimas puola į sodus obuoliauti, ar šiaip guli išsitiesę ant
geležinkelio pylimo.

Į Giesseną įvažiavome vėlai naktį. Stotyje didžiausia kamšatis. Nėra jokių tvarkaraščių, niekas nežino,
kada koks traukinys į kur eis. Turi budėt, žiūrėt ir tinkamu momentu šokt į traukinį. Visą naktį
prablūdinėjom be miego, nė minutei akių nesudėję. Apie trečią valandą ryto pasitaikė transportas su
anglimis į Austriją. Nugirdom, kad jis važiuoja per Würzburgą. Tai mašinistams nematant užlipom ant
anglių vagono. Išvažiavom švintant. Išvažiuodami žiūrėjom į pilną peroną žmonių. Jie išvargę sėdi ant
savo bagažų.
Prekiniai traukiniai eina greičiau užu keleivinius. Ir stotyse jie beveik nestovi, visur juos praleidžia. Nuo
anglių ir vėjo pasidarėm kaip velniai juodi. Vėjas apnešė anglių dulkėm visus drabužius, įsisiurbė į viską –
į rankas, veidą, į visas poras. Kurį kelią bandėm važiuoti kybodami ant vagonų galų ir šalių. Pavojinga,
ypač kai akys vos laikosi atsimerkusios. Bet kitaip buvo nebeįmanoma.
Prieš Hanau nutarėm nušokti. Nebegalėjom daugiau anglių pakęsti. Tai išmetėm savo daiktus ir patys
iššokom. Apsiplovėm kiek prie tokio murzino upelio. Ir apsiplovę mes dar atrodėm kaip kaminkrėčiai. O
badas pilvą raižo. Ant geležinkelio bėgių radom tokių neprinokusių, žalių obuoliukų ir raukydamies
bandėm juos valgyti. Kramtėm ir spjaudėm.
Nusitempėm į Hanau stotį, už keleto kilometrų. Viskas sudaužyta, traukiniai neina. Adolfas sėdi prie
daiktų, o aš einu ieškoti vandens ir pabėgėlių lagerių. Sužinau, kad vandens čia labai sunku gauti, visi
šuliniai ligom užkrėsti. Visur užrašai: SAUGOKITĖS, LIMPAMOS LIGOS.
Po ilgų klajonių sugriautais kvartalais, suradau pabėgėlių lagerį, įsiprašiau dviem dienom ir grįžau pas
Adolfą. Sužinojom, kad kitoj miesto pusėj yra kita stotis. Iš ten traukiniai eina į Pietų Vokietiją. Tai,
sakom, einam ten. Tempiamės su visais daiktais per visą miestą. O jau karšta tai karšta. Išvargę, be
miego, nevalgę, be jėgų. Tempiame savo ryšulius ir ilsimės kas minutę. Rankos nebelaiko čemodanų,
kojos linksta. Visą krūvą knygų paliekam pakelėj, kad būtų lengviau. Goethės raštus.
Pagaliau pasiekiam stotį. Atrodo, vienas traukinys laukia savo eilės. Tai, sakom, alkis ar ne alkis,
miegas ar ne miegas, važiuokim į Würzburgą.
Sumanyta padaryta. Apie trečią nakties traukinys išsistumia į Würzburgą. Ketvirta naktis
nesumerktom akim. Nėra kaip miegoti važiuojant: vis stati, nėra nei kaip, nei ant ko sėsti, visur kamšatis,
stačių pilna.
Rytą traukinys įvažiavo į Würzburgą. Suradom lietuvių lagerį, numetėm savo daiktus į kampą ir
kritome ant numestų čiužinių, ir miegojom kaip akmenys visą dieną ir visą naktį.
***
Atbudom labai labai palengva. Kaip iš ilgo ilgo košmaro.
Saulė degina, dangus mėlynas.
Aplinkui kalvos, sodai.
Ir žmonės kažkokie kitokie. Nėra čia to kieto hamburgiečio, šiaurietiškų, užgrūdintų, vėjo išpūstų
veidų, to kapoto charakterio.
Ar saulė padarė tai, ar sodai, bet žmonės čia mums atrodo atviresni, veidai lyg šviesesni.
Einame per Würzburgą ir žiūrime į griuvėsių jūrą. Visur tuščia. Žiūri skersai ir išilgai, o nei gatvių, nei
gyvos dvasios. Niekas niekur nejuda, neina, neskuba, jokiu reikalu. Miręs miestas. Ore pūvančių lavonų
kvapas. Degėsiais atsiduoda visas oras, sunku kvėpuoti. Štai teatro giruvėsiai, štai bažnyčios, štai
universiteto.
Würzburge išbuvom savaitę. Atsigavom. Würzburgo lietuvių kolonija gerai apsirūpinus maistu. O be
to, aplinkui sodai. Tai valgom ir valgom obuolius, kol nebetilpsta. Ir duonos kemšam, kol nebelenda.
Sviesto turbūt visą svarą kasdien suvalgėm. Obuoliai, sviestas ir duona kombinacija ne taip jau įdomi.
Bet mums, išbadėjusiems, tai labai jau gerai.

Tai vaikščiojam laukais. Lipam ant kalvų. Žiūrim žemyn į Neckaro vagą, suvirtusius tiltus, geležies
raizginius.
Aukšti krantai, aplipę namukais, žaliais vynuogynais, sodais. Sėdžiu ant kalvos ir žiūriu į po kojomis
gulintį Würzburgą, jo griuvėsius, į Neckarą, į viską apvelkančią mėlyną miglą.
O, kaip skiriasi šitas gamtovaizdis nuo mano vaikystės, lietuviško gamtovaizdžio!
Bet mano akys bėga į Alpių pusę. O, atleisk man, mano lietuviškas gamtovaizdi, kad mano akys vis
tokios tolialėkės... Mano vaizduotė, mano polėkiai dar auga, plečias. Man dar reikia šito augimo, šito
žinojimo, šito praplėtimo, šitų kontrastų.
Kalnai prieš vaikystės lygumas... Pietų saulė prieš šiaurės saulę... Ir žmonės vėl kiti.
Viską stebi, lygini...
Sėdžiu ant kalvos ir traukiu krūtinėn tyrą kvepiantį obelių sodais orą.
Sunkiai alsuodamas lipu į pat kalvos viršų.
Vakaras.
Žemai pro miglą ataidi tolimi garsai.
O, šitas aidas ne Lietuvos slėnių, ne jis kažkoks kitas, savitas; tik kalnuose taip aidi.
Bet jei tu niekados negirdėjai Lietuvos vakarų aido, vakaronių garsų ne, to tu nesuprasi, ant šitų
kalvų sėdėdamas, ne.
Švelnus, tolimas aidas, kaip varpelis po karvės kaklu.

Žmogus be vietos
Trečias perskyrimas
Apie tai, kaip mes su Adolfu pagaliau apsistojam Wiesbadeno DP stovykloje. Susikalam „privatų“,
nuosavą kambarį... Redaguoju stovyklos dienraštėlį... Nusivylimas stovyklos gyventojais... Gyvenimas nervų
galais... Pradedam studijuoti Mainzo universitete. Išleidžiant pirmą Žvilgsnių numerį.
1945, rugpjūčio 1
Dar Würzburge. Miegam ir valgom lietuvių nakvynės namuos.
Čia kasdieną nauji žmonės, ir kasdieną pilna. Lovų nėra, gulim ant grindų. Mūsų kaimynas ką tik
paleistas iš vokiečių kariuomenės stovyklos. Jį prievarta mobilizavę, paskutinį karo mėnesį. Dvidešimt
šešerių. Jo raumenyse šovinys, neišimtas.
Kai grįšiu pas tėvus, jau nebereikės barometro. Pasakysiu, kada lietus, kada giedra. Reumatizmas
ėda.
Italijoj, sako, lietuviai bėgdavo iš Wehrmachto į miškus ir kalnus, dezertyruodavo. Bet, neturėdami
jokių ryšių su italų partizanais, suvargę ir išbadėję grįždavo vėl atgal.
Daugiausia laiko praleidau čia su Būtėnu, kuriam perdaviau tėvo laišką, iš Flensburgo. Daug kalbėjom
apie literatūrą, kalbas. Protingiausias čia žmogus.
Ypač atsiganėm su maistu. Mat klupome visom keturiom į vaisius čia vaisių kraštas. Valgėm ir
valgėm kiek tilpo.
Žmonės čia daug laiko praleidžia Lietuvių komitete, kur kasdien prikabinami sąrašai su giminių,
pažįstamų etc. paieškojimais. Kasdien vis nauji žmonės pravažiuoja iš įvairiausių kampų, įvairiausių
lagerių.

Mūsų pirma mintis buvo dar kartą bandyti pasiekti Austriją. Bet gandai eina, kad visi keliai į Austriją
uždaryti. Tai nutarėm sukt į vakarus, prie Reino. Tik ne į prancūzų zoną. Ten, sako, prancūzai nesupranta,
kodėl pabaltiečiai nenori grįžti namo. Mat daug prancūzų yra komunistuojančių, ir jie galvoja, kad
Sovietų Sąjunga yra beveik rojus.
Tai rytoj stumsimės toliau. Iš kvailumo turbūt, nes visi mums pataria pasilikti Würzburge.
1945, rugpjūčio 2
Atvažiavom į Mannheimą. Nakvojom subombarduoto fabriko rūsy, priemiesty. Rytą tramvajum
važiuojam į miesto centrą. Važiuoju ir vemiu. Ir galva taip svirduliuoja. Visą Mannheimą apvėmiau. Mat
Würzburge, išbadėję, prisiėdėm sviesto su pusžaliais obuoliais. Viduriai pasileido, galva sukas.
Suradom pabėgėlių lagerį. Teiraujamės apie sustojimą, prašom kambario. Ne, sako, kambario tai tikrai
jums neduosim. Kas jūs tokie, kad norit atskiro kambario? Ne, jie sako, turėsit lagerio kambary gyvent su
šešeta kitų.
Tai nei sudie nepasakę sėdam vėl į tramvajų ir važiuojam į stotį. Mes nusistatę niekados nebegyventi
grupiniam lagerio kambary. Karas baigės, ponai! Trūks plyš, mes norim vėl būt žmonėm! Pirmas
žmogus, kuris išrado privatų kambarį, turėtų gauti post mortem Nobelio premiją!
1945, rugpjūčio 3
Atvažiavom į Heidelbergą. Ieškom vietos apsistot.
O, kokia gera, kokia giedra čia nuotaika.
O, kaip mes laisvai čia atsikvėpėm.
O, kalnai, šlaitai, tiltai, Neckaras!
Daugybė knygynų. Tai prisipirkom knygų, nors jau ir taip per daug nešamės. Norėtųsi visas pagriebti,
tik negalim jų panešti.
Pernakvojom Marienhause, Luisenstrasse, vokiečių nakvynės namuos.
1945, rugpjūčio 4
Visą dieną pramaklinėjome po Heidelbergą, pilnom akim gerdami gatves, namus, tiltus.
Štai lenta su įrašu: šitame name viešėjo Goethe. O štai šitame gyveno profesoriaudamas Hegelis. O čia
Brentano. O šitame Hölderlinas.
Universitetas dar uždarytas. Tiktai Medicinos fakultetas juda.
Mažu traukiniuku išvažiuojam į Frankfurtą.
Nakvojam stoties prirūkytam, išdaužytais langais restorane. Gretimoj salėj, laukiamajam, groja
akordeonas. Keleiviai šoka visą naktį, užgerdami alaus. Bet mes nuovargio ir alkio nukirsti, galvom ant
stalo, bandom miegoti.
1945, rugpjūčio 9
Prieš tris dienas atvažiavome į Wiesbadeną. Nutarėm padėti tašką savo kelionėms. Mūsų klajonės mus
taip išsėmė, mes taip nusivarę, kad pats laikas sustot ir atsigaut, nesvarbu kur.
Pirmas Wiesbadeno įspūdis labai šviesus. Netoli Reinas. Sodai. Vynuogynų laukai. Tai, sakom,
sustokim.
DP lageriai ištisas miesto kvartalas, buvę kareivinės. Čia dabar keliolika tūkstančių lenkų, latvių, estų,
lietuvių, jugoslavų. Lietuvių čia 1600. Kareivinės subombarduotos, stogai bombų nupūsti, lietus varva

pro lubas, bėga į kambarius, teka koridoriais. Koridorių upeliuose vaikigaliai laido popierio laivelius. Tik
ajerų trūksta...
Tik ta prakeikta biurokratija visur. Visą dieną pravaikščiojom, kol gavom maisto korteles. Vienas padės
parašą, kitas patvirtins, trečias pažiūrės ir pasakys taip, ar dar ką prirašys.
Visi kambariai pilni. Mes miegam koridoriuje, ant stalo, ant to paties, kur maisto davinį dalina.
Neblogai. Prie atviro lango (visi stiklai iškritę). Gamtoje, taip sakyt. Naktį pakyla vėjas ir švilpia aplink
ausis, plevena antklodę. Tai užsitrauki ją ant galvos ir miegi, į nieką nereaguodamas. Mūsų patalynė –
viena antklodė. Dedam ir miegam. Rytą, pasigirdus pirmam triukšmui, šast pasikeliam, imam antklodes
po pažastim ir einam kur sau. Ir pigu, ir praktiška. O žmogus pripranti prie visko. Niekados
nepagalvojau, kad teks ir galima miegoti ir stačiam, ir sėdom, na, ir ant stalo. Nereikia nieko minkštesnio
užu stalą ir grindis: laisvė viską susaldina. Kiti, matydami mus taip miegant, sako: eikit į kambarį,
padarysim vietos. Bet mes sakom: ne, ačiū, mums užteko grupinio gyvenimo, mes jau geriau
koridoriuje... Tai jie žiūri į mus ir stebisi. Jie mat ir čiužinius, ir pagalvius, ir duknas vežasi. Sako, kaip jūs
galit ant šito kieto stalo miegot. O mes sakom, ne, šitas stalas nekietas: jis yra kaip pūkai. Laisvės pūkai.
***
Atvykus į Wiesbadeną, mus sulaikė prie lagerio vartų. MP priėjo, pasišaukė porą pagalbininkų.
Pažiūrėkit, sako, kas tuos čemodanuos ir kuprinėse. Pradarė vieną knygos. Pradarė kitą knygos. Į
kuprinę knygos. Kraipo galvas, nieko nesupranta. O kur jūsų daiktai, things? jie klausia. Neturim, –
sakom. Nichts things. Rodom į knygas, sakom, čia mūsų daiktai. Tai numojo ranka kaip į pakvaišėlius ir
sako: eikit.
Maistas. Vakar gavom po du šimtus gramų ragaišio, po penkis biskvitus, po pusę plytelės šokolado ir
kiaušinių miltelių. Bjauriausia yra eilės. Visur ir viskam turi stovėti eilėje. Jei ne nieko negausi. Reikia
turėti geležinius nervus išstovėti iki galo ir nepradėti sienom lipti. Pikčiausia, kai koks nors buvęs
direktorius ar direktorėlis ar kitokis „inteligentas“ (čia toks inteligento supratimas) pradeda ginčytis ir
šūkaloti dėl kokio gramo kiaušinių miltelių. Rodos, jis mirs, jeigu gaus gramu mažiau to ar to. Kaip jiems
visiems žiba akys žiūrint į pyragą ar konservus. Kaip skubiai tiesia rankas su dubeniu eilei priėjus, kaip
išsitempia pirštų gyslos... Nežinau, ar juoktis, ar verkti iš šitokio gyvenimo.

***
Didžiausia Wiesbadeno stovyklos pramoga yra futbolas. Vaizdas maždaug toks:
Didžiulėj aikštėj laksto būrys vienmarškinių vyrų. Vienoj pusėj aikštės lenkų publika; kitoj pusėj –
jugoslavų. Įmuša golą jugoslavai jugoslavų publika ima šaukti, rėkti, lakstyti po aikštę, šokinėti, mėtyti
konservų ir biskvitų dėžes. Pakyla toks dulkių ir riksmo debesys, kad nieko nesimato. Jeigu įmuša golą
lenkai pasiunta lenkų publika. Aš nesuprantu, kaip jie su tom skardinėm akių neišsidaužo ir galvų
nesusiskaldo. Kai golą įmuša, aš bėgu tolyn nuo aikštės, kiek kojos išneša. Žiūrėdamas iš šalies, nieko
nematai: tik didelis dulkių debesys apgulęs visą aikštę ir skardinių skambėjimas. Ė, nelengva sudaužyti
durną galvą.
Vakarais, didelėje daržinėje, kurią vadina sale, vyksta lenkų ir kitų tautybių „kultūriniai“, bet, tiksliau,
chaltūriniai pasirodymai. Laksto, šūkauja po sceną, dainuoja užkimusiais balsais „solistai“, orkestras
barška ir dunda mazurkas ir valsus. Chopinas vartos po grabą ir kalena dantimis. Skarmalais apsikarstę
kupletistai šio tipiško slavų meno žanro artistai maivosi po sceną. Vaikščioja, skėčiariojasi. Jų
manymu, jeigu išeis į sceną skarmalium, apdriskusiu durneliu, daugiau juoko sukels. Jie nemato, kad jie


Karinė policija.

ir taip, savo natūraliam stovy, yra skarmaliai. Bet salė visados pilna. Kvatoja ten, kur reikia verkti, ir tyli,
kai juokinga.
Įpratom valgyti kaip smaugliai: kai yra valgom užu visą savaitę. Kai nėra pakenčiam. Kai Bavarijoje
pripuolėm prie vaisių, prisivalgėm tiek, kad sugedo pilvai. Kelionėse teko būti tris dienas negėrus ir
nevalgius, ir nesinorėjo. Pamiršti, ir gerai. Dabar, gavę savo maisto normą, ją tuoj ir suvalgom, rytojui
nieko nepaliekam. Kiti ieško, kombinuoja, spekuliuoja vis dėl pilvo. Pilnas kiemas ugniakurų. Ten verda
ir smalina, kas ką sugriebęs, kaip čigonai. Tegu. Ką beveiks nieko nedirba. Devyniasdešimt procentų
visų jų kalbų yra apie maistą. Ten ir ten daugiau duoda; ten ir ten geriau valgo; čia blogiau pagamina,
ten geriau. Ir visados viskas, kas yra geriau ir daugiau, yra ne čia, bet ten, kitur. Nuo ryto iki vakaro jie
diskutuoja, ką gaus valgyti pietums; nuo pietų iki vakaro diskutuoja, ką duos valgyti vakare. Kartais
galvoju, kad esu pamišėlių palatoj. Ypač, kai tenka su kuriuo nors pasikalbėti. Prisės prie šalies koks
buvęs aukštesnis pareigūnas, mokytojas ar koks kitas, ir ims ar tu klausais, ar ne, ar tu pritari, ar tyli –
savo išgyvenimus poryt... Moterys dienom naktim išsėdi ant savo turto, ant maišų ir dėžių, nei minutei jų
iš akių neišleisdamos. Klausais jų, žiūri į juos ir darosi aišku: jie visi pamišę. Ar tai šitie žmonės sėdėjo
viršūnėse, valdė ir kultūrino mano Lietuvą? Ar tai šitos moterys auklėjo jai vaikus, šituos vaikus, kur štai
aplinkui laksto ir viską, kas po ranka pakliūva, vagia? Ne, jos liaudies dainų nesudėjo, šitos moterys, šitie
vyrai.
Štai kelios moterys, su „aukštaisiais“ mokslais, ant lentos pjausto tabaką. Prisimenu Elmshorną,
Dominyką. Čeksi peiliai, linguoja galvos.
Norisi kaukti. Gaila, kad nesu šuva.
Nėra ramios vietos skaityti. Vieni kalba, kiti rėkia.
Skaitau Daudet, jo laiškus iš malūno. Koks kontrastas tarp mūsų gyvenimų.
Nusipirkom šešis tomus Byrono, Verlaine’o poezijos tomelį, keletą Ibseno dramų, Hegelio tomą.
1945, rugpjūčio 13
Pagaliau!
Pagaliau turim „nuosavą“ kambarėlį su lova, su staliuku, su kėdėm.
Jugoslavams išvažiavus, lietuviai užėmė tris tuščius kareivinių namus. Mes buvom greiti, bet kai
atbėgom, visi kambariai jau buvo užimti. Tai užlipom į pastogę ir ten iš durų ir lentų susilipdėm
susikalėm sau kambarį, net su langu. Iš lauko, iš šalies žiūrint šunų būda. Tačiau iš vidaus viduje visai
gerai. Įsitaisėm beveik kaip dėdės Jalinsko palėpėje Biržuos. Pro langą matom Reino slėnį. Stalas
apkrautas knygom ir popieriais. Viena lova abiem. Trys taburetės. Tai ir viskas. Ir kambario forma tokia
pat kaip Biržuos: nuskliaubtom lubom.
Sėdim dabar, po visos dienos triūso, ir rašom, ramūs, žinodami, kad niekas nežiopsos prikišęs nosį, kai
tu skaitai ar rašai, niekas savo pliopimais tau ausų negadins. O, jie prisikiša prie tavo ausų, jie gundo, jie
šnypščia, kaip Jeronimo Boscho bjaurybės.
***
Vartom po ranka pakliuvusį Herald Tribune numerį. Studijuojam reklamas, skelbimus. Sofa kainuoja
tiek dolerių, kostiumas tiek, skrybėlė vėl tiek ir tiek. Žiemos kostiumas, vasaros kostiumas, rudeninis. Ir
skrybėlė kas sezoną kita. Ir žiūrim į savo nuvalkiotas skrybėles, sukabintas ant durų. Žiūrim į savo
drabužius. Kur tau sezonai! Mes štai pačiame vidurvasary su tais pačiais viduržiemio vilnoniais
drabužiais, juodais marškiniais, jokiu būdu netinkančiais vasarai, sunkiais dideliais kareiviškais kalmokais
ant kojų. Kojinių nebeprisimenam, kada paskutinį kartą jas turėjom ant kojų. Kojines laikome
čemodane, veselijom, kaip sako. Su šita pilka skrybėle, dovanota brolio Petro išvažiuojant iš Biržų, ėjau

per saulę ir per lietų ir per dulkes visur, visada. Susitepa išdulkai į šlaunį ar stalo kertę, ir vėl dedi ant
galvos.
1945, rugsėjo 2
Įgrysta ir skaityti. Nuo ryto iki vakaro prasėdim prie Byrono, Goethės, prie budizmo ir islamo. Tai
kartais metam knygas ir duodam kojoms valią. Bet kur.
Vaisių kraštas, bet prašyk pirkti neparduoda, prūsai. O pamidorų, obuolių gyvas velnias. Po trijų
nepavykusių žygių į kaimą, pirkti, nutarėm pasitenkinti retkarčiais į stovyklos krautuvę atvežamais
vaisiais. Juos parduoda labai aukštom, spekuliantiškom kainom. Tik retkarčiais nusiperkam kilogramą
kokį. Daug negalim, neturim pinigų. Nori turėt pinigų, turi spekuliuoti. Visi mūsų pinigai yra iš cigarečių,
kurias parduodam. Visi stovyklos gyventojai gauna lygią cigarečių normą. Bet mes nerūkom, tai
parduodam. Bet pinigai išeina knygom. Mes kartais nusistebim, iš kur šitie pabėgėliai lietuviai tiek pinigų
turi. Sužinojom, kad vienas dar pardavinėja iš Lietuvos atsivežtą degtinę. 20 000 litrų atsivežęs... Kiti, vėl,
maišus miltų, grūdų, lašinių tebeturi, iš Lietuvos... Kaip jie visa tai, ir kada, sugebėjo išsivežti, neklauskit
manęs.
***
Įpratom valgyti du kartus per dieną. Jau visą mėnesį taip. Per pietus ir vakare. Per pietus sriuba,
dažniausiai ruginė, kartais vaisių ar makaronų. Pusė bėdos. Jeigu kiti puikavoja, neima sriubos, pilni
katilai lieka, mes ir dar po katiliuką atsinešam.
Vakare duoda vadinamą sausą davinį baltos duonos gabalas, keli biskvitai, kartais mėsos ar vaisių
konservų ar taukų ir kiaušinių miltelių. Per dieną, sako, išeina 1800 kalorijų. Būna dienų, kai tik pyrago
tegaunam. Priedas kava su arbata. Tai sėdam ir sutašom viską vietoj, tuoj pat. Žinoma, sočiai
neprisivalgai niekados. Rodos, penkis kartus tiek, ir tai būtų maža.
Bėda būdavo su kiaušinių milteliais nėra kaip iškept. Dabar turim gerus globėjus inž. Svotelį su
šeima. Jie turi atskirą kambarį ir neblogai įsitaisę. Tai visados pas juos ir kepam. Malonūs, geri žmonės,
pasiruošę visur padėti.

***
Aš šiandien visą laiką gulėsiu.
Aš eisiu į cirką.
Pamidorų, o! Tai visai fain.
Gal maistą ir pagerins. Ką?
(Pauzė.)
Kur mano šaukštas? Man patinka. Saldu, joptvaimat’.
Marmalas, žmogau.
Keturias bonkas, pagalvok. Pats išgėrei tik tris.
Man bloga pasidarė nuo to šokolado. Atsiguliau į lovą ir vemti, vemti.
O kas privėmė laiptus?
Kur reikia tas kelnes išprosyt? Kur prosas yr?
Urbonas? Urbonas.
(Šaukštų skambesys.)
Rupūs miltai! Aš kad šokau valsą, bliad’. Nemoki šokt, sako man. Aš kad rėšiu!
O su kuo ten šokai?
O, aš ją išmokinau. Iš viso ji nemokėjo.

(Švilpoja.)
Ar tą ožką matei šiandien?
Gersiu, kol pasigersiu. Žinai, dėl ko? Su tuo šunim.
Kaip atsirado su kelnėm ta merga?
Iš kur tas atlindo?
Pastūmėjau, ir baigta. Durniau, trys poros. Sako, aš nemoku, aš ant kojų lipu. Chuja!
Šiandien nuo septynių.
Kas išvažiavo?
Joptvaimat’... Ant kortelių.
Nueisim į laukus ir parsinešim, kaip kiti parsineša.
Per pietus atveš, kiek čia mum reikia. Kotlietų pakepsim.
Tyta ryta, tata tata, pa pa pa pa...
Kaip gražiai šoka! Raudoni batai, vienus aš radau, nori eiti į kiną.
Te! Tą palik, o tą pasiimk.
Eik miegot, jibitvaimat’. Ei, bliad’.
Atsimeni, kur žadėjai eit?
Vakar? Nesakei.
Sakiau, sakiau. Atsikeliu ir einu.
O kaip su tuo pareiškimu?
Kad nori, tegu gauna.
Kiek daug?
Žinau, žinau. Maudėsi, ir su kelnėm. Italas atsirado.
Nesušlapink, rupūs miltai.
(Švilpiniuoja pro dantis.)
Bliad’. Aš neturiu. Ne mano. Pasikark.
Septyniasdešimt markių aš gaunu, aštuoniasdešimt.
Už ką?
Už marškinius.
Gera juoda medžiaga kelnėm, pirkit, trisdešimt markių.
Ką dabar, vyrai. Einam palošti.
Kiek dabar laiko? Dedi pinigus? Man reikia šiandien išlošti.
Joptu. Taip žiauriai.
Šiandien gal šokolado bus.
Pirkit, konservų radau.
Dėk po penkias markes.
Kad tu nemoki. Duok šen.
Na, kad tu nemoki. Dėk pinigą, tai išmokysiu.
Aš turiu parduot penkias sidabrines markes.
Kad mano švarkiukas dar būtų geresnis. Kepurę amerikonišką turėjau.
Chebra, čia iššluoti reikia.
Perkūnas, tie anglai.
Aš to senio visą laiką ieškojau, kur su lakmonais.
Užtenka. Va, čia paimsiu tą blekinę, įnešim.

1945, rugsėjis
Trys seniukai gatvėje po langu kalbas. Vienas jugoslavas, kitas lietuvis, trečias, spėju, lenkas. Nė vienas
iš jų nekalba kito kalba. Aš stebiu juos jau visas pusvalandis, pro langą, kaip jie kalbas ir juokias. Bet
vieninteliai jų kalbos garsai yra:
Hmm... hmmm...
Cha... cha... cha...
Hmm–hmm–hmmm...
Che che che –
Ohohoh...
Bet jie labai linksmi ir, atrodo, visiškai supranta vienas kitą, ir aš einu nuo lango vėl prie knygos,
palikdamas juos gatvės gyvenimui.

REMINISCENSIJA
Tu nori žinoti, koks Dievo veidas? Žiūrėk į šituos sienojus ant kiemo, šitas lentas. Žiūrėk į šituos
mėšlinus ratus prie daržinės durų. Žiūrėk į šituos agrastų krūmelius. Laukai, ežios, grioviai, upės. Prakaito
lašai, bičių ūžimas, karklų vytelių žalumas. Tai Dievo, mano Dievo veidas.
***
„Ir ta žemė laikoma buvo už milžinų žemę, ir milžinai kitą kartą joje gyveno, o Amonitai tuos vadino
Sammesumim... ir Pons Dievs juos išgaišino.“ Pakartoto Įstatymo knyga, 2.20.
Keturi Didieji USA, USSR, Anglija, Prancūzija, prisiminkit šituos žodžius...

PASAKOJIMAS
Kartą Konfucijus, keliaudamas per vieną nykų kraštą, išgirdo moterį beverkiant. Tai nusiuntė pas ją
savo mokinį, kad sužinojus jos skausmo priežastį. Moteriškė nustojo verkus ir paaiškino, kad jos vyrą ir
sūnų sudraskęs apylinkėje beslankiojąs tigras.
Tai kodėl tu pasilieki čia? klausė nustebęs mokinys.
Kadangi čia nėra jokios piktos valdžios, atsakė moteriškė.
Jūs galvojate teisingai, pritarė jai Konfucijus, išklausęs moters pasiaiškinimo. Pikta valdžia yra kur
kas blogiau negu tigras.
***
Galva dirba automatiškai. Galva man nesvarbu. Širdis, jausmai tai kitas reikalas. Verta dėl jų
padirbėti.
***
Kasdieną apie jį girdžiu. Kas valandą. Laikrodis tiksi sekundes.
DARBAS!
Laikas pinigai!
Už kiek parduosi savo širdį?

DARBAS!
Aš matau milijonus katorgininkų, tvenkiančių upes, kasančių kanalus ir tunelius, kelius betiesiančių, ir
prie mašinų staklių.
Ir visas Žemės kamuolys pradeda judėti, kaip didžiulis fantastiškas robotas, ir dunksėti, kaip
milžiniškos gręžimo mašinos.
Šaltai, monotoniškai, kietai.
Ten gaminamos torpedos, tankai, atominės bombos, panagių adatos viskas, kad tiktai dirbtų, ir nė
vieno ranka nesudreba, širdis nesustoja.
Man daros šalta, ir aš tiesiu rankas.
Širdies, akių...
Bet mašinos sulydė akis, širdis, rankas, prisilietimus, žvilgsnius, ramunėles.
A, nustokit dirbę!
Mes turim dirbti. Mums reikia duonos!
Ar ne geriau numirti besigrožint ramunėle, negu kad suklupt prie geležinių staklių, nutrokšt tarp
dulkių ir skubos, ar bombas leidžiant ant išgąsty šaukiančių miestų?
Padėkit plaktukus, stakles, dujų vamzdžius, dinamito sandėlius palikit –
išeikit į laukus!
Tegu viskas sustoja.
Tegu viskas apželia.
Švęskime roboto mirtį!
***
Palaimintas žiovulys, išduodąs mandagiai slepiamą nuobodulį. Palaimintos yra salės, kuriose galima
švilpti.
***
Yra žmonių, kurie padaryti iš sapno; šitie yra padaryti iš nuobodulio.
***
Kodėl aš taip suskilęs į tūkstantį fragmentų?
Kodėl taip viskas krinta, puola viskas, kuo aš tikėjau?
1945, rugsėjis
Kariškos dainos, žudyti skirtos, kaip „Mūsų taiklūs, gražūs šautuvėliai“ ar „Trys tankistai“ ir t. t., ir t. t.,
reikia išmesti lauk. Esam dvidešimto amžiaus antroje pusėje!
Aš esu savo laikas ir savo erdvė.
Laikas išbėga kaip smėlys pro pirštus. Sudyla erdvė.
Laikas ištįsta amžiumi, be namų.

1945, spalio 11
Rugsėjo pradžioj netyčia nuėjau į meno sekcijos susirinkimą. Tai, per klaidą, buvau išrinktas jai
vadovauti. Nenorėjau, bet visi atsisakinėjo, reikėjo gelbėti. Rugsėjo 22 d. suruošėm muzikos ir literatūros
vakarą, tokį dar pirmą čia. Skaitė stovyklos negausūs literatai: Žitkevičius, Balvočienė, toks Mironas ir aš
su Adolfu. Laksčiau nuo ryto iki vakaro.
Dabar vėl, iš kvailumo, apsiėmiau redaguoti stovyklos informacinį biuletenį. Užmetė ant mano pečių.
Padeda doc. Bendorius, Vladas Šaltmiras, inž. Baranauskas, Algirdas Landsbergis, prof. Česnulevičius. Jie
klausosi radijo ir užrašo žinias. Antanas Giedraitis spausdina, rotatoriumi. Ankštame kambarėly,
apsivertęs mažais vaikais, popieriais, nėra kojai vietos, bet nuo ryto iki vakaro dirba, dažnai iki trečios
valandos ryto, dirba ir dirba. Be mano dieninio biuletenio, jis dar atspausdino vaikams pasiskaitymų
rinkinėlį, Žitkevičiaus eilėraščius vaikams, Herlito anglų kalbos vadovėlį, ir giesmyną.
Laikraštėlio paruošimas atima kone pusę dienos. Bėgiok, lakstyk, ragink kiekvieną, o čia dar reikia
viskas versti į vokiečių kalbą ir nešti UNRRA–i „cenzūruoti“. Ir mašininkei pats diktuoju.
***
Aš jų bijau. Jie gudrėja per greitai. Jų rankos vis labiau apipina žemę. Jiems nebepakanka slėnių, jie
lipa jau į kalnus.

1945, spalio 15
Nuvažiavau į Tübingeną, apsižvalgyti. Bandžiau įstoti į Filosofijos-teologijos fakultetą ir beveik priėmė,
tik dekanas Kolberlis buvo išvykęs kažkur ir negalėjau baigti reikalų susitvarkyti. Bet grįžęs atgal į
Wiesbadeną nutariau nestudijuoti dar.
Užsukau į Heidelbergą ir Stuttgartą. Kadangi jokio rašto iš Wiesbadeno valdžios nebuvau pasiėmęs, o
už Stuttgarto prasideda prancūzų zona, man nedavė toliau bilieto. Nutariau drožti pėsčias.
Pakeliui pasivijau dvi lietuvaites, taip pat be leidimo drožiančias į Heidelbergą. Kelionė buvo viena
gražiausių iš mano bet kada padarytų.
Vakare sustojau viename kaimely ir gražiai pernakvojau viduramžių baldais apstatytam kambary, ir
duknose.
Apylinkės gražios, kalnas, pakalnė, miškas, sodai, gražus oras. Praėjom pro sargybą žadą užkandę, bet
netikrino, ir ramūs įžengėm į Tübingeną. Ten apsistojau Gasthof zur Linden ir dvi dienas maklinėjau po
miestą, jo siauras ir visaip išsilanksčiusias gatveles, ant kalno ir pakalnėje, landžiojau po turtingus
filosofiniais leidiniais knygynus, klibinau gal kelias dešimtis universiteto durų. Sutikau keletą pažįstamų –
dr. Kavaliūną ir doc. G. Galvanauską.

REMINISCENSIJA
Vakare jis išvažiavo. Ir visą kelią tarp besigrūdančių vežimų, riksmų ir aikčiojimo, dulkių ir tolimo
bombų dundesio akyse stovėjo tėvas ir motina, vienudu ant ištuštėjusio, vienišo kiemo, vienudu
įsižiūrėję į vieškelį. Vėl vienudu, kaip anuomet, prieš trisdešimt metų, paskutiniams vestuvių aidams
nutilus. Tik šį kartą jau ne į priekį, ateitin, bet prisimindami, atgal žiūrėdami .



United Nation Relief and Rehabilitation Administration Jungtinių Tautų paramos ir atstatymo administracija, veikusi 1945–1947
metais.

1945, spalio 31
Vietoj pirmiau leistų Žinių dabar redaguoju Wieshadeno lietuvių balsą. Žinios priklausė Švietimo
komisijai, ir tie ponai, su Kralikausku prieky, ėmė per daug kištis, sulaikydami jiems nepalankius
straipsnius. O valdžią reikia kartais pabart. Taigi, nebegalėdami laisvai dirbt, abu su Bendorium
pasitraukėm nuo redagavimo. Pasitraukėm, ir Žinios sustojo. Po dviejų dienų, apsitarę su Bendorium,
nusprendėm, kad stovykla be informacijos negali būti, ir su Giedraičiu prieky susibūrėm prie naujo
dienraštėlio, Balso. Techniškai redaguoju jį aš pats, o spausdina Giedraitis. Leidžiam privačiai,
nebepriklausydami jokioms komisijoms.
Tebegyvename palėpėje.
Orai darosi šaltesni. Tiršta migla skverbiasi pro nesandarius langus. Be paltų (kuriuos, viską išpardavę,
vakar nusipirkom) nebegalima kambary dirbti. Naktį rangais po lovą, verties nuo vieno ant kito šono –
vis tiek šalta.
Pro langą matyti tolima apylinkė, ligi pat Reino. Lapai masėmis krinta. Dangus pilkas ir sunkus. Dažnai
vėjas dieną naktį barškina stiklus ir laukiam tik, kada išvirs langai jie tokie seni ir supuvę.
Kitiems duoda geresnius kambarius, bet mes per lėti. Neseniai lietuviams davė naują namą. Tai tik
generolai į jį suėjo, kariškiai ir visokio plauko buvę valdžios pareigūnai. O mes tik „studentai“, taip mus ir
vadina, „studentai“. Retkarčiais kas iš stovyklos butų komisijos įkiša nosį į mūsų pastogę, pauosto, ir
apgailestauja: „O, kaip tokiom sąlygom galima dirbti...“ „O, kaip jūs čia nesušąlat...“ „O kaip žiemą čia
bus?“
***
Dauguma mūsų pastogės kaimynų dirba pas amerikonus. Vakarais jie grįžta namo. Tada klaikūs balsai
pasigirsta aplink mus. Mat, pamatę, kad mes neblogai įsitaisę, visa jų gauja pasekė mūsų pavyzdžiu ir
susikalė būdas. Dabar jie mus kankina savo rėkimu. Grįždami namo, t. y. į pastogę, jie parsineša krūvas
pavogtų marškinių, batų.
„Patamsy aš gerai vagiu...“ dainuoja jie girtais balsais. Iš kito pastogės galo ateina kita girta daina:
Už mylimą vadą, kur pergalę žada,
Plėšikai, plėšikai, pirmyn...
O dar iš kitos pusės, kitais balsais rėkia:
Neklausk, ką šiandien nužudžiau...
Aš tikrai rimtai: dauguma jų tikri banditai, aš nejuokauju.
Palėpės dainos (iš mūsų palėpės...):
Septynius kartus kalėjime buvau...
Kai tik pora markių gaunu,
Tuoj į restoraną maunu...
Kai susirenka blatna chebra,
Uždainuoja blatną dainą...
Mūsų laimė tik stora piniginė,
Juk likimas toks mūsų tamsus...

Už jūružių guli stora piniginė...
Paskiau pradėjau vagiliaut...
Tris kartus į parą
Lankau restoraną,
Pripratau bokalus ten kilot...
Mes nebijom pavojaus,
Plėšikai, plėšikai, pirmyn!
[...]
Ir norisi pasakyti:
Kokie jūs čia demokratai jūs esat katalikai. Tu negali tuo pačiu laiku būti ir katalikas, ir demokratas.
Kaip Kazys Binkis sakydavo: Diktatūra? Kokia čia diktatūra? Dikta rūra!

1946, birželis, Sekminės
Aštuonis mėnesius redagavau stovyklos dienraštėlį. Gyvenau laiko nuotrupomis. Nebuvo laiko
dienoraščiui.
Dabar viskas užbaigta.
Nutariau studijuoti.
Gegužės pabaigoj abu su Adolfu įstojom į Mainzo universitetą, į Filosofijos fakultetą. Landsbergis su
Šaltmiru prisijungė prie mūsų. Studijuojam kartu.
Kodėl pasiėmiau filosofiją, ne literatūrą? Neturiu atsakymo.
Rašyti universitete neišmoksi.
Žinoma, ir galvoti Filosofijos fakultete neišmokys.
Kasdieną važinėjame tramvajum į Mainzą, sugaišdami po tris valandas kasdien kelionėje. Penkias
šešias valandas praleidžiame universitete. Blogiausia, kad nuvažiavus rytinei, 9 val. paskaitai, dažnai
reikia laukti iki 7 vai. vakaro sekančios paskaitos. Valgyti įpratome dabar kartą per dieną. Pietums
įsidedam buterbrodų. Užgeriam vynu, kur nors miestely.
ČIGONAI
Vaikas, aš dažnai žiūrėdavau į purvinu vieškeliu besistumdančius varganus čigonų vežimus. Jie
sėdėdavo savo vežimuos, susirietę šalia dėžių ir ryšulių, sulyti ir perpūsti.
Tačiau jie visados būdavo pilni juoko.
Ten, kur baigiasi grubiai suręstos pirkios ir prasideda skynimai, baltuodavo jų palapinės ir naktimis
švytavo laužai. Varganas būrys, tačiau jiems niekas daugiau nerūpėjo, viskas buvo jų vežimuose, ir visas
pasaulis, kiek dar jo jiems paliko civilizuotieji broliai, buvo jų.
Ir aš pavydėjau jiems jų nerūpestingumo, dainų ir laužų.
Rytą atbudę žiūrėdavom: ir jų jau nebebūdavo. Tik sauja pelenų laužavietėje.
Nuo to laiko praėjo daug metų. Aš daug išmokau iš civilizuotųjų brolių.
Ir aš klajoklis, čigonas, amžinas žydas.
Ir aš omnia mea mecum porto. Ir aš savo krašto neturiu.
Bet aš nei šoku, nei dainuoju...

***
Šiandieną aplankėme Loreley.
Kokia pilka ir paprasta kalva.
A, Heine melavo... Kur yra ta gražioji Jungfrau, kur šukos, auksiniai papuošalai, stebuklingoji meliodija?
Viskas taip proziška, taip paprasta... Nes mano mintys visai kitur, prie visai kitų kalvų, upių...
Jie nukrečia nuo žiedų rasą ir lyja lietus.
Jie juokiasi laimingi ir patenkinti.
Kodėl aš negaliu būti kaip vaikas?
Aš vaikštau po savo ankštų narvą, ir mano nervai virpa.
Aš suplėšau visus popierius, suminu juos po kojomis ir nerandu pasitenkinimo.
Kodėl aš vaikštau kaip žvėrys po kambarį? Kas uždegė mano smegenis?
Leiskite mane namo.
Ten aš turiu pažįstamų laukuose ir giriose.
[...]

Penktas perskyrimas
Apie daiktus. Kalėdos. Mėlynojo kambario gimimas. Pasakojimas apie spintą. Aurelija. Čigas apie
gyvenimą Lietuvoje. Sninga! Apie lietuviškas dainas. Ką aš išsivežiau iš Lietuvos. Man 25 metai. Laiškai.
Badas!
1947, gruodžio 13
Šeimininkė neturi budintuvo. Traukinys eina 6.30. Jei šeimininkė pabarškins į duris išgelbėjimas, o jei
ne reikės pramigt ir laukt 9 val. traukinio. Išgelbėjo mano nuojauta. Nubundu rytą tyla, tyliausia. Tik
bokšto laikrodis kažkur muša keturis kartus. Reiškia, turim keturias. Įmingu. Staiga nubundu ir šoku verst
Algį iš lovos turi būti šešios. Ir tikrai, tai suspėjom į 6.30.
Traukinys visą kelią sausakimšas. Nešalta, tik oras bjaurus.
Kassely randam Valentuką, nupirkęs naują Kunstwerk numerį, paskirtą abstrakčiam menui. Įdėti trys
Čiurlionio darbai ir Ranito straipsnis.
Gintare Mazalaitė užsipuolė modernistus, esą jie svetimus vėjus gaudą, netinkančius lietuviškos
kultūros dvasiai. Be abejo, kalba apie Žvilgsnius. Kokia ji gudri ji taip gerai žino, kas yra lietuviška! Kada
mes taip išgudrėsim!..
Kaip nykiai beviltiška, kartais. Valandom vaikštai, sėdinėji, ar stovi ir žiūri kurin taškan. Ir, rodos, nieko
už savęs neturi. Gyventa praslystant, prabėgom. Dar negyventa.
Šitą akimirką, kai aš stoviu nuleistom rankom ir nukritusiais pečiais, akim į grindis, gyvenimas
prasideda iš naujo. Kaip vaikas vėl atveriu plačiai akis ir nedrąsiai liečiu daiktus. Pačiais pirštų galiukais.
Kaip nematyti šie daiktai!
Jie liesti tiek metų. Gal kasdieną. Ir štai juos pirmą kartą išvystu. Daiktai. Jų formos, spalvos, kvapai.
Kambarys. Kėdės, stalai, krosnis. Viskas stojas pirmą kartą prieš akis, ir nežinau, kaip ką paimt ar laikyt,
kaip nuleist ar padėt. Bulvė, duona, miltai, druska. Šaltas vandens bėgimas ant rankų, varvėjimas. Malka,
beržinė malka, paėmus ranka. Krosnis. Žemė. Ir žemė. Nueinu nuo trotuaro ir einu negręsta gatve, kad ją
pajusčiau po kojomis. Koks geras jausmas, kad žemė po tavo kojom, ne geležis ar cementas. Su
kiekvienu kojos kėlimu jaučiu ją, atplyštant, ir su kiekvienu kojos padėjimu ji įsisunkia, kyla visu mano
kūnu aukštyn. Aš pasijuntu kartu, žemės dalis.

A, jie visi savo nuosava šiluma skverbiasi manin. Daiktai, kurie lydėjo mane nuo vaikystės ir kuriuos tik
dabar, kaip vaikas, pradedu pirštais apčiupinėti. Kaip aš lig šiol jų nemačiau! O, kaip sunku ištrūkt iš per
tiek metų įsisiurbusios gyvenimo iliuzijos, įsiliūliuotos, iš tiek daug sapnų, kad tikrai pajutus po kojom
žemę, ir žinot, kad esi joje, ir dabar. Tos palaimintos valandos, kai tikrai pradedi matyti, ir tos, nevilties,
kada viskas sudūžta, ir stovi vėl vienas.

1947, gruodžio 14
Adolfas gražiai išplovė kambarį. Atrodo šventiška. Puodas su žirniais kunkuliuoja. Kėlėmės pusę
vienuoliktos išbudino Poškus. Išsivedė Valentuką, kabino dekoracijas mokyklos vaikų kalėdiniam
vaidinimui.
Oras šaltokas, drėgmės priemaišos, šiltą žiemą šiais metais turim. Algis atidarė langą ir sušuko:
KALĖDOS! Nesakyk, kad Kalėdos, sakau, visai netinka prie plikų stogų ir žemės, ir prie tokio dangaus,
lietingai nusidažiusio, ne snieginiai palkšvo, netinka.
Valentukas grįžo. Sėdi su paišiuku rankoj ir, pasidėjęs popierį ant kelių, verčia fragmentais Rilkės
Duino elegijas. Nusiskutęs, šviečia kaip mėnesėlis. Kad ūsai būtų ryškesni, sako. Dekoracijas darys.
Sugalvojo kažką naujo, atėjo pilnas naujų idėjų. Į vieno veiksmo dekoracijas suplaks visų trijų, kad tos
pačios tiktų per visus veiksmus. Dėlioja degtukų dėžutes, rodo užsidegęs ir kulkosvaidiškai kalbėdamas.
Algis su Adolfu ką tik baigė damkų partiją. Apsivilko ir išėjo kažin kur.
Aš pereinu per gatvę, pažiūriu, kaip sporto aikštėj purvini iki kaklų vokiečiai rankinį žaidžia. Apeinu
aplink stovyklą, ir vėl namo. Poškus atėjęs. Varto Masques numerius ir trina koja grindis, kalba, kad
bepročiai tikrai gudresni už tuos gudriuosius. Jeigu mes neišeisim visi iš namų, jis čia sėdės dar keletą
valandų taip, nenori išeit. Tai išeinam ir paliekam jį vieną su Masques.
1947, gruodžio 16
Adolfas gavo pirmo laipsnio miško kirtėjo pažymėjimą, aš antro...
Didžiulis kambario pertvarkymas... Viską suvertę, išmaišę susistatėm viduasly dažų indelius, ir Adolfas
išdažė sienas mėlynai, lubas žaliai. Po to išdulkinom viską, išplovėm. Dabar kambarys primena seną
pilies bokšto kampą, šiek tiek niūru...
Kaip studentai, gavom po šlipsą, kojines, apatinius marškinius ir pirštines.

1947
...Visados stovėjo toji spinta trobos kampe. Ji sena, jos medis juodas ir kirvarpų sugraižiotas. Jos
durelėse paties tėvo ranka baltais storais dažais išvadžiotos dvi paukštės, didelės, viena prieš kitą
snapus surėmusios.
Tai buvo mūsų šeimos spinta. Joje buvo sudėti dėželėje tėvų žiedai, ūkio, mokesčių dokumentai,
mėtėsi raktai, ilgą laiką buvo mažytė vieno iš mūsų šešių kepurėlė, kapišonėlis; laiškai, tėvo sąsiuvinys su
lineikų ir vežimų braižiniais. O, tėvas daug apylinkėje lineikų pačių gražiausių buvo padirbęs, jis
rodydavo jas mums, pravažiuojant. Ir vėliau, aš buvau jau dešimt ar kiek, prisidėjo vienas, paskui du, trys,
vis kasmet storesnis ir storesnis skolų, procentų, vekselių pluoštas. Nes metai buvo blogi, ir kėlimasis į
vienkiemius, ir vaikų mokymas, ir jie nemažėjo nuo kilnojimo, ne.

Tai buvo apatinė lentyna, spintos apačia. Viena gyvenimo dalis, ištisa dalis.
Viršutinė lentyna buvo vaistinė. Ten vienas šalia kito stovėjo sugrusti buteliukai, dažnai niekad
nevartojami. Niekas jų nevartojo, jie buvo tarsi ligos archyvas. Ir niekas nebūtų galėjęs pasakyti, kas
juose, ir kam, ir nuo ko. Tik viename kampe ten buvo gal penki, gal septyni buteliukai: tai jodas, dar
kažkas, vazelinas jie dažniau buvo vartojami, parėjus vakare supleišėjusiom, sudraskytom bekeliant
dirvonus, beretinant krūmus rankom. O, daug darbo buvo išsikėlus į vienkiemius. A, ir dantų lašų
bonkutė su plunksnele ir vatos gabalėliu. Tai tėvo bonkutė. Ir kelios, didesnės mamos. Jų buvo
daugėliau vaistai nuo sausgėlos, galvos skaudėjimo, nuo reumatizmo.
O, tos niūrios lietų dienos. Tada mama ilgai sėdėdavo šalia šiltos krosnies sienelės, atsirėmusi nugara,
trindavosi vaistus. Aš girdėdavau, kaip ji skųsdavosi lietumis, rudeniu, šalčiais, sakė, galvą skauda, ne, ji
plyšta, reumatizmas nuvarysiąs į kapus. Ir po to vėl bėgo šen, bėgo ten, valgyti išvirti, gyvulių pažiūrėt,
žolės paršams paraut, ravėt, ir skolos, procentai kad dirbt už visus šešis priaugančius vaikus, kad jiems
po gyvenimą duot, poilsį atidedant, kol vaikai užaugs...
Ir vaikai žiūrėdavo nuo krosnies ir nieko nesuprasdavo. Nesuprato, kodėl mama penktoje dešimty
turėjo tokius baltus, snieguotus, sidabro plaukus. Visi šeši to ilgai nesuprato, ilgai.
Tai buvo antroji lentyna, antroji gyvenimo dalis.
Dvi vidurinės lentynos buvo tėvo biblioteka. Ir aš nežinau, kaip būtų mano gyvenimas nuėjęs, jeigu
anoji spinta būtų turėjusi tik anas dvi lentynas.
Čia gulėjo kelios dešimtys didžiulių, storais odos viršais, knygų, rudų, susenusiu popierium, didelėm
raidėm. Tai buvo šventos knygos. Didžiausioji jų Šventasis Raštas. Toliau evangelijos, pamokslų
knygos, giesmynai, šventųjų gyvenimų aprašymai, maldų ir tekstų rinkiniai, aiškinimai, komentarų
knygos. Pragaro kančių aprašymai su baugiais piešiniais vieno iliustratoriaus galvoj gimusiom
fantastiškom liepsnom ir gyvatėm. Tėvas niekados šitos knygos neskaitydavo, tik mus, vaikus, ji kai kada
viliodavo savo nesuprantamais, baisiais piešiniais.
Šalia gulėjo keli Naujieji Testamentai. Jie buvo gerai įrišti ir įvairiausių laidų, įvairių šriftų. Tai dovanos
konfirmantams. Seniausias jų, nukritusiais viršeliais, labai sunešiotas tėvo konfirmacinė dovana, ir
kunigas, jį konfirmavęs ir įrašęs „mielam savo pirmajam konfirmantui“, jis jau buvo seniai miręs, ir rudas
dedikacijos rašalas buvo jau išskydęs ir įsiėdęs į popierį. Toliau sesers ir vyresniojo brolio, ir kitų trijų
brolių Testamentai, naujesni, trejų metų tarpais vienas nuo kito.
Kažkodėl ant tų pačių lentynų gulėjo seni kalendoriai subraižyti, surašinėti karvių vedimais, gyvulių
pirkimo, sėjos datom. Tačiau su didžiausia pagarba jie visi žiūrėdavo į tą didžiulę, tą sunkiąją, kurios
paskutiniajam puslapy paties tėvo ranka buvo įrašyti visų šešių gimimai: Elžbieta, Povilas, Petras, Kostas,
Jonas ir Adolfas.
Tai būdavo ne tik per šventes, ar sekmadieniais tai būdavo paprastais vakarais, po liuobos, po
vakarienės, kai tyliai imdavo burzgėti ratelis, kai suaugusieji broliai prisėsdavo prie pančių vijimo, ar
grėblių, ar mokyklą lankantieji įkniubdavo į priraizgytus sąsiuvinių lapus jie, mažieji, sutūpdavo šalia,
pasėdę kojas, ir žiūrėdavo, žiūrėdavo –
tėvas išimdavo tą didžiulę, tą pačią didžiausiąją, atsiversdavo kurį papuola puslapį ir imdavo skaityti.
O, jie dar tvirčiau apsėsdavo savo kulnus, ar užsikniaubdavo ant krosnies, ir įsižiūrėdavo ten, kur po
lempos šviesuojančiu skrituliu sėdėdavo, pačiame galustaly, tėvas. Lėtai, žodis po žodžio, retkarčiais
sustodamas ir paaiškindamas ką sunkiau suprantamo, skaitydavo, skaitydavo –
su ratelio burzgimu, su visose kertėse pūpsinčiais ubagais, su žibalinės lempos spragsėjimu ir
spinduliavimu, o, prisimerkus, kokios vaivorykštės, spindulių sankrąžos, su vienodu tėvo balsu
susiliedavo pasakiška Samsono figūra, ateidavo geroji Rūta ir rinkdavo varpas, ir Estera, Dovydas, ir visi
apaštalai, visi, visi, vienas po kito, taip, kol laikrodis išmušdavo vėliausiąją valandą ir vaikų akys
užsimerkdavo,

ir kai po valandėlės vėl prabusdavo vėl išgirsdavo tą patį ratelio bur bur bur, pinamų vytelių
trakštėjimą ir tėvo ramų balsą:
Ir Samsonas, paėmęs kaulą...
Tada, pagaliau, užvoždavo knygą, atsargiai padėdavo ją atgal ant lentynos ir išeidavo prieš gulant
gyvulių pasižiūrėti.
Sesuo padėjus mezginius, išnykdavo kamaron, broliai irgi, ir tik mamos ratelis vienas beburgzdavo
tyloj ir ramybėj, langams visais juodais stiklais įsižiūrėjus kambarin.
[...]
1947, gruodžio 24
Balos ir purvas nenori išdžiūti. Bet nebelyja.
Man 25 metai.
Dabar pirma valanda nakties, reiškia, Kūčios jau.
Vienas mėlynai žaliam kambary. Ir eglutė su pora žvakių ir blizgučių, išvingiuotų ligi apačios.
Šeima, stalas, namai... Ryšys su žeme ir žmogumi...
Sėdėt, Kūčių vakare, prie stalo ir matyt aplinkui savo artimus žmones, girdėt jų balsas... Ir matyt
moteris ruošiantis, krosnį kūrenantis, garuojančius puodus, gerti tą ramią atmosferą. Ir pora gėlių gal ant
stalo, ir katė, gal ir šuo po stalu...
Tiktai prisiminimai. Tiktai tai, ką ilgesys prišaukia...
Aš ėjau per gyvenimą aklai, bet viskas manin įsikibo, įsiskverbė. Kiekviena vieta, kiekvienas sutiktas
žmogus, kiekviena nuotaika, balsai, kvapai ir spalvos viskas įsikibo manin, man nežinant kol,
vienądien, viskas ima busti... Va, sėdžiu dabar vienas šitam mėlynam kambary, ir vėl viskas kyla, visi
Semeniškiai atsistoja prieš mano akis, viskas.

***
Dvidešimt penkerius metus išgyvenęs turėčiau, atrodo, jau imt tvirčiau vaikščioti žeme bet kur tau!
Atrodo, tik pirmus žingsnius tepradedu. A, sunku, sunku.
Ketvirtos Kalėdos svetur. Kada nors keista kam bus, kad žmogus dvidešimtame amžiuje gyveno ir
nežinojo, ar jis dar turi tėvus, brolius, namus. Ir nesinori galvoti apie tai. Ir kai užmiršti, rodos, ir sielvarto
dėl to nejauti. A, mes du, tai galim pakelti. Bet kaip tėvams? Senatvės buvo sulaukta visiems kasmet
susirenkant aplink kalėdinį stalą. Ir staiga, vienais metais suolai tušti. A, kaip visų veidai šviesdavo
buvimu kartu! Kaip visi, balsas per balsą, savo įspūdžius pasakojos, dalinos. Ir kaip vakare lempos
spinduliavimas bėgo per visų veidus. Baltais marškiniais, įraudę ir šlapiais plaukais, su vantomis ir
skambėdami kibirais, visi iš pirties pargrįžta ir sėdas prie garuojančių kopūstų ir dešrų. Ir kai, vėliau,
kiekvienas eina į savo lovą, į kamarą ar priemenę, tėvas ir motina, vieni likę gryčioj, iki vidurnakčio girdi
dar neužmiegančių šnibždėjimą ir juokus, čiužėjimą. Kol viskas nutyla kad užmigtų naujai užsivilktuos
marškiniuos, ant šviežiai prikimštų, čežančių čiužinių, ir galukojėj, ant suolų ir geldose kvepiančių
kalėdinių pyragų geltonų, kiaušiniais apteptų.
1947, gruodžio 25
Vienatvė. Ne tada ji, kai būni vienas vakare prie stalo ir galvoji, kad esi labai vienas; bet tada, kai staiga
randas tavy tiek neišsakytų žodžių, ir tu nori juos ištarti, ir tu sėdi ir neturi kam. Kad nereikėtų būt
vienam, nueini pas kaimyną ar pažįstamą. Bet kur nueit, kad nejaustum vienatvės, nesijaustum vienišas?

Ji staiga pabunda tavy, kai aplinkui didžiausias žmonių judinys. O nuo neišsakytų žodžių kasdien
sunkiau, jie klojas vienas ant kito, jie slegia ir sunkėja, sunkėja. Ir tu nežinai, kada jų svorio neišlaikysi, ir
kas bus tada, kai nebeišlaikysi. –
REMINISCENSIJA
Mama pirmoji atsikeldavo. Tai jos trumuliai atsargiai, kad nepabudintų vaikų, skambalavo išeinant
melžti karvių. Ją girdėdavom virtuvėje niūniuojant, prie pusryčių virimo. Ji niūniuodavo visur ir visad.
Senos rypuotinės, ji sakydavo. O, kokia tai būdavo graži muzika, taip pro miegus, pusiau miegant, ar akis
vos pravėrus. Tas niūniavimas susiliejo su ką tik sapnuota, su dangiška.
[...]
O, negrąžint! Viskas taip nesulaikomai, Rytų ir Vakarų slegiama, bėga! Nesugrąžint nei medinių
velenų, nei klevais suaugusių sodžių, anei tų žodžių! Nesugrąžint ant medžlapio lapų kepamos duonos.
Nieko nebesugrąžint. Tik ilgesys vienam kitam, kuriam ašaros arčiau. Vis labiau, vis labiau užsidaro
elipsė.
1948, sausio 7
Kartais taip gera nukrist į tuštumą, visam joje pasinerti. Ar tai būtų kitas žmogus, ar patsai, ar,
pagaliau, šiukšlynas. Palaimintos tuštumos valandos!
Reikia žemai tūpt, kad aukštai lėkt...
1948, sausio 10
Iš laiško Liudui Dovydėnui
... Jūsų laišką gavau senėliau, bet vis neprisiruošiau parašyt. Šventės. Žinoma, pašvęsta kiek,
padainuota bet, ajajai, ne tos Kalėdos, kai brisdavai per suneštas sniego pusnis, išilgai sodžių, o šaltis
tau svilina veidą, ir visi šunys loja ir skalina, o pusto kaip iš versmės. Kaip lekia sniegas sušalusia sniego
pluta išilgai laukų! Ar rogėmis, girgždant pavažom ir lekiant sniego gniužulams iš po arklio kanopų tau
ant kojų, į veidą. Taigi... Čiagi per pačias Kalėdas purvynė. Atidarai duris ir dedi koją į valką, purvas tau
net ligi kelių nutyška, ir orelis žliaukia, lyja, ajajai.
Taigi, kai dėl LKF, tai trūks plyš reikia. Vakar apgalvojau tai, ir liūdna pasidarė, kad mes savo kultūrai
tokie tinginiai ir pikta pačiam ant savęs. Tad šiandien ėmęs daviau atspausdint rotatorium kokį šimtą
lapų iš tavo atsišaukimo „Broliai, seserys...“ ir kai kurias vietas iš įstatų, nusakančias, ko LKF nori, ko jis
siekia, kaip organizuojas skyriai. Bus išdalinta žmonėm. Dėl susirinkimo, geriausia būtų, jei datą
nustatytumėt jūs. Mano pageidavimas būtų nedaryt ketvirtadienį ir penktadienį, nes aš tom dienom
dažniausiai būnu Mainze. Šiaip galima bet kada. Pavyzdžiui, 18–21,24–27 ar 31 sausio, ir panašiai.
Parašykit tik kelias dienas prieš atvykdami Jūs ar kitas kas ar telegramą pasiųskit, ir, žinoma, atvykit
tada jau tikrai, nes žmonėm, ypač ką naujo peršant, ko jie dar nepažįsta, reikia būtinai atstovo iš toliau, į
tokį jie rimčiau žiūri, šiaip ar taip, LKF idėja nėra dar mūsuos labai populiari.
Taigi tiek dėl paties reikalo. Įdomu, kaip kitos stovyklos? Atrodo, irgi labai negreitos su steigimais,
baisus dabar aprambėjimas, lėtas tas mūsų lietuvis. Ir, velnias, atrodo, nieko nedirba tie žmonės, o kur ta
energija prapuola, taip ir neaišku.



Lietuvių kultūros fondas.

***
Nūdna kiek kambary. Sėdžiu, va, žiūriu pro langą. Lauke droblius, pasiutęs vėjas, skambina volioja
skardines ir suka undarokus, žmonės eina skersom, užsukę veidus. Debesys kaip eina debesys, pilni
drėgmės ir šalčio! Ir va, sėdžiu ir galvoju: o kaip debesys dabar ten eina, prie Nemunėlio, prie mano
Papilio. Tikrai liūdna kartais, ir darais sentimentalus kiek bet ar sentimentalumas irgi nėra realybė, kaip
ir visa kita? Liūdna, tai nieko nepadarysi. Gali nuduot ir linksmą, ir optimistą, drąsuolį vis tiek tau
paširdy toks ilgesys guli. Išsisukinėji, kalbi pats prieš save bandai apsigauti, bet mintys išduoda, ir
sapnai, viskas išduoda tėvynės ilgesį. Kartu liūdna, ir raminies: štai, kol yra jos ilgesys, tikrai žinau, kad ją
myliu.
1948, sausio 14
Užsirašėm į Kanadą, laivų statybai.
Blogai su maistu normą duos penktadienį, o pirmadienį viską baigėm... Žiūrim, ką parduoti. Užvakar
surinkom glėbį knygų, gavom 100 RM, nusipirkom pusantro kilogramo miltų ir du kilogramus duonos.
Bet šiandieną vėl viskas baigta. Už drabužius, ką Kuliešiui nunešiau, gavom tik 200. Nusukė, aiškiai. Sako,
niekas neperka.

1948, sausio 17
Su Vladu važiuojam į Mainzą. Baisiai daug žmonių, negaliu rašyti. Reinas pakilęs po lietaus, tokio dar
niekados nemačiau, plati sunki masė vandens lėtai šliaužia.
Sunku parašus surinkt nestudijuojant. Prof. Jaruss užklausė, kodėl manęs nematė, susipainiojau,
sarmatumas, sakau. Kai De Castro, tai nieko, ką, jam reikia. Pas Holzammerį ir Oppelį galybė klausytojų,
ten bepigu gaut parašą.
Mačiau porą filmų vokiečių, naujos gamybos... Und Über nur der Himmel, režisuota Josefo v. Baky,
su Hansu Albersu, ir Kautnerio Freiheit Nr. 7 (irgi su Albersu). Pirmoji labai žalia, tik tiek, kad aktualesnė
dabar skurdas, vargas. Freiheit Nr. 7 paliko didesnį įspūdį.
Skaitau Die Macbt des Wortes, eine Sprachsoziologie, Torgny T. Segerstedt. Susitikau su Eigenbrodtu.
Skundžias, kad už jo poezijos rinkinį Desch-Verlag vos 60 RM honoraro davus. Sėdi seminare galvą
susiėmęs, sako, skauda.
Vakar buvau prancūzų pianistės Monique Haas koncerte. Schumann, Novelette N. 8, Le Tombeau de
Couperin Ravel, Sonate Op. 53 Waldstein.
Kaip lengvai ir su kokia technika ji išpildo juos, tyra muzika. Tik kam ji tiek tai publikai lankstos. Ko ji
eina po keturis, penkis kartus. Jie neverti. Jiems sielą ji rodo o jie išeina per pertrauką ir kalba apie
maisto korteles ir apie nusususį filmą, Hundestage. Keli užpakaly manęs sėdėję vokiečiai atsinešė gaidas,
visą laiką sekė ir visą laiką šnibždėjo, norėdami pasigirti, kad vieną gaidą pianistė ne taip pagrojo, klaidą
rado jie...

***
Vakar vėl pasnigo. Šiandien ir šaltelio laipsnis atsirado, išėjau į lauką, į pamiškę, kur tokie tamsiai
mėlyni debesys visai ant medžių lyg sugriuvę. Vakarop dar labiau sutemo ir pajuodo visa mišku apžėlusi
kalvų pusė, lyg juoda duobė užgulė. Kai retai tematai sniegą, tai noris eiti juo ir eiti, rankom jį liesti,
apgniaužti. Sniegas yra mūsų Lourdo purvas. O kur dar tos lietuviškos pusnys, kur speigai, pūgos, sniego
sūkuriai per laukų lygumas...
***
Andriušis Mūsų kely užsipuolė. Sako, mūsų knyga griauna, sugriaus vaikų moralę... Nesuprantu, kas
jam užėjo, galvelė susisuko, gal ir vėl durnaropių užkramtė. Bet gyvendamas žmogus prie visko
pripranti, pripranti ir dėmesio nekreipt į visokius užsipuldinėjimus.
Skaitau Krėvę, Bromfieldą, persų pasakas.
***
Vakar perskaičiau Steinbecko The Moon is Down. Tai ne Pykčio vaisiai, ne anas Steinbeckas. Galvoju:
kiek dabar short story rašytojų... Bet ir seniau, liaudy: daugybė buvo gero liežuvio žmonių, pasakotojų.
Jie pasakojo būtas ir nebūtas istorijas, iš piršto išlaužtas. Šiandieną tuos pasakorius ir šmaikščialiežuvius
atstoja šimtai novelistų ir romanistų. Retai jie pakyla į epines aukštumas, bet daugelis jų yra geri
gyvenimo nuotaikų, įvykių, ideologijų, minčių dokumentuotojai.

1948, sausio 28
Medardui Bavarskui, Schweinfurte
Vasario vidury norim išleisti Žvilgsnių naują numerį. Manau, neatsisakysi kokį ne per ilgą parinktą
dalyką mums atsiųsti.
Kas šiaip, ką berašot? Tuštoki vėjai švilpiniuoja mūsų literatūros laukuos (ne geriau ir pas namie
gyvenančias pokario tautas). Senieji, vieni iš negalėjimo tyli, kiti mesteli po žodį, treti ir visai miršta ir
nekrologais paminim tik. O jaunieji tik kur ne kur silpnais balseliais, pradedom, tekikteli.
Nelengva dabar kartais taip dega ir verda paširdy žodžiai, norėtum tiek kalbėt bet jauti, tai bus
neinformuotas, tik žmogiškas šauksmas, pykčio ar skausmo per daug didele uola griūva gyvenimas,
spaudžia lageriniai blokai, liūdni žmonių žingsniai kambary, pirmyn ir atgal visą dieną (ir, priėjęs,
kuris, uždeda ranką tau ir klausia: kaip? jokios žinios? kaip namai? ir vėl eina, eina tie žmonės ir žiūri
akis įbedę kažkur).
O kartais, kai jau rašai staiga viskas tau puola ant akių, ir tu turi mest viską, draskyt ir plėšyt kam
visa tai, ką rašai, jeigu gal niekas to neskaitys, gal geriau paširdy tai, ne ant popierio, pasilaikyt. Nes štai
tavo tautą naikina, ir pasauly vaikščioja žmonės su kruvinais pirštais aplink ir taikstos tavo kaklo. Jie visą
tavo tautą išsmaugs, kuriai rašai. Ir gal mest viską ir rėkt, rėkt jiems į veidus, mušt kumštimis kaip gali
rašyt, kai turi imt ir abiem rankom įsikibęs plėšt jų rankas, kad atgautumei oro. Bet negali ir to tu turi
vėl sėstis prie stalo ir patvinusiom akim žiūrėt į popierį ir rašyt. Ir ką rašai, susigeria su tavo beviltiškumu,
susigeria su pykčiu ir išvien su tavo beprotišku laiku, beprotiškais nusikaitimais, ir beprotišku laukimu –
laukimu, kada turi tik laukt, žiūrėt, kaip ratas toliau sukas nes esi toks mažas toje pasaulio didžiųjų
velniavoje, tavo balsas toks mažas.
Na, betgi kvaila būtų ir laukti, kol tave sumals tegu pasidarbuos bent, kol tave sumals. Tai stoji
žmogus ir imi mosikuot visokiom rankom jeigu norit, eikit artyn, pasigalinėsim, gal ir gerklėje užkliūsiu,
jei rankas išskėtęs laikysiu. O jei stebuklas na, tai ir Galijotas kartą sukniubo. O ir kai į pasaulį pažiūri –

vis tiek dar dauguma gero nori, nors ir pobailiai tik duodamą jie ima, ir laisvę, ir duoną. O apgint,
išsikovot dažnai jie bijos, tie gerieji, tie pasyvieji. Geriesiems dar daug velnio reikia, kad taptų žmonėmis.
Na, bet mes mėginsim ir žemę jau apgint, ir rašyt.
***
Zigmui Umbražiūnui, Paryžius
Nesistebėkit, kad gaunat laišką iš tokio laiškų tinginio, kaip aš. Smalsumas didelis jau buvo, ir kartu
reikalas. O kadangi tas reikalas gali kainuot jūsų kišenei, tai jau labai ir nesidžiaukit gavę šitą laišką.
Seniai ieškau Milašiaus, ir, išgirdęs, kad Jūs Paryžiuje, pamaniau, kad gal ten kaip nors ir būtų galima jį
sumedžioti. Pamėginkit jeigu pavyktų, kaip nors atsilyginsiu. Labiausiai norėčiau gauti jo Poèmes ir Les
Septs Solitudes.
Kaip „šiaip“ gyveni? Ką beveiki anam miestely? Tikiu, nenuobodu ten ir dabar. Aš čia tai kartais ir
gerokai pažiovoju. Ar sienom lipu.
Dabar ruošiam naują Žvilgsnių numerį, norim vasario mėnesį išleisti. Gaila, kad negalima spaustuvėj.
Bet kai gerai pagalvoji, tai rankom padarytas dar mielesnis ir šiltesnis turėtų būti. Panašiai, kaip su tom
trobom, kurias dabar Anglijoj ir Vokietijoj masiškai, fabrikuos daro kelmai, sakau, negalėčiau tokioje
troboje niekados apsiprasti, fabriku, kažkuo negyvu atsiduos. Ot, kas kita, kai taip savo rankom, savo
veido prakaite susirenti sau gryčią ir nuverti medžius, nutašai, ir sumūriji pamatus, ir samanom
tarpsienojus iškaišai, ir grebėstus sudedi, kiekvienas daiktas ten tavo, taip gera tokioj troboj ne tik nuo
lietaus ar šalčio, o ir svečiui priimt. Taigi. Tai taip ir su tais rotatoriniais leidiniais, kurie šiais keistais
laikais vėl grįžta. Rašto skalė plati, nuo moderniausių linotipų iki rankos, paprastos žmogaus rankos...
Kartais pagalvoju gal tikrai pasauly būtų daugiau šilumos, jeigu mažiau tos technikos būtų (arba
žmogus geriau mokėtų ją naudoti!) jeigu viskas pasauly, kiekvienas daiktelis, būtų labiau žmogaus
rankom apčiupinėtas. Dabar žmogus dažnai vaikšto tarp visų tų daiktų (po žemę) kaip vilkas. Jis valgo
duoną ir nejaučia to malonumo, kokį turi tas, kurs pats rugį augino ir duoną kepė. Nejaučia, kaip ši
duona yra šventa, ta riekė, šventa savo prakaitu ir savo grūdu. Duona jam tik fabrikas. Jis pasuka kraną –
ir teka vanduo. Jis nežino, nei iš kur jis, nei pro kur jis teka, ir jis nejaučia nei jo gyvybės, nei jo skonio
taip, kaip jaučia tas, kurs pats savo rankom iškasė šulinį ir sekė vandens tekėjimą. Arba vėl jis žiūri į
šviesą, ir jam ji tik elektra, tik knopkės paspaudimas. Taip paprasta ir taip be fantazijos. Ir ta pati šviesa –
ji taip nuspigina savo baltumu visą kambarį, taip viena plika spalva. Ir tada užsimerkiu ir prisimenu tą
lempos šviesą, kai, užvertus aukštyn galvą, matai šešėlių žaidimą, ant lubų, ant sienų, ir tas pats jos tylus
ūžimas pripildo kambarį jaukumo. Vienas, su lempa, niekados nesijauti vienas. O žvakė žvakė dar
daugiau spalvingumo, fantazijos ir jaukumo kambarin įneša. O jos kvapas! Greit žmonės to visai gal
nebežinos, ir man lyg gaila viso to, nors žinau, kad žmonės, technika eina tolyn ir niekas prie to
nebenorės ir negalės ir gal net neturėtų grįžti. Žmonės mėgsta nekomplikuotumą, patogumą,
jiems ne galvoj nuotaikos, tie žemės niekai, romantika... Žmonės tokie vis rimti, tokie vis praktiški...
Stanislavskis sakydavo: menkas aktorius visados pasirenka lengvesnį priėjimo kelią. Turtingesnis
gyvenimo būdas reikalauja daug atsisakyti, daug, labai daug, ir žmogus nemėgsta atsisakyti (nebent jis
yra šventasis...), jis kiekvieną rastą žibutį dedas į savo kišenę ne, jam viso vežimo greit reikia, kiekvieną
mėšlą krauna kartu ir su visu šliaužia per gyvenimą, kol visas tas vežimas taip pasunksta gaila
numesti, kad lieka įklimpęs mėšlyne.
Kai kada sėdu ką rašinėt. Sunku betgi, labai sunku rašyt. Vis galvoj namai, broliai, kurie gal ten vilkais
gyvena, namuos. Kaip gali rašyti, kai turi laukti. Kiti, didieji! už tave galvoja... O mintys vis braunas
galvon, laikas, barakai, kaimyno vienodi žingsniai kambary, kalbos baisiai ne laikas kūrybai. Menas yra
įformintas žodis, o čia sušunki, ir tas šauksmas toks žalias, toks tik žmogaus, skausmo, ilgesy, ar pykty
šaukiančio gyvenimas tas žodis, žalias gyvenimas, ir tai ne visas, o tik ši diena. Gali vaidint drąsų bet
kas iš to, vis tiek kiekvienas savy nešiojamės didelį tėvynės ilgesį ir baimę dėl jos, rūpestį. Bet kol

mumyse bus tėvynės ilgesys, tol žinosim, kad mes jai nemirę. Tik dirbt nežinai kaip jai, kaip padėt jai.
Dažnai galvoji žmogus, dažnai ir vis turi laukti, dažnai plačiai užplūdusiom akim laukti, nes esi toks
mažas, tavo balsas, tavo rankos tokios silpnos prieš tuos milžinus. Tada imi pilką lauko akmenėlį,
vartalioji rankoj ir galvoji: ak, negi jis, tas niekam vertas akmenėlis Galijotą pargriovė? Kuo gi mes
silpnesni už tąjį akmenėlį. O, ir ne tik stipresni už akmenėlį, o ir gaivesni tieką kartų per mūsų
lietuviškas rudinėtas nugaras pervažiavo, o vis mes gyvi, vis mes savo vargo daineles dainuojam, vis ir vis
pakylam, vis iš po ratų, nesugrūsti išliekam. Regis, ir dabar kitaip negalėtų būti, ir pagalvot kitaip
nesinori. Pagalvoji ir nurausti va, kaip blogai pagalvojau, va tai tau kaipgi į akis pažiūrėsiu tiems
ūkininkams, tiems savo broliams, kuriuos ne tokia dar našta slegia, o kurie neabejoja savo šalies
prisikėlimu, net tada, kai jie kur paskutinį kartą į dangų, mėlyną lietuvišką dangų žvilgteri ir akis
užmerkia –
1948
Tu prašai mano nuomonės.
Mano nuomonės?
Jos aš neturiu. Nieku grįstas esu.
Jūs mokotės ir pasiimat daiktų, įvykių, mokslų apibendrinimus ir išvadas.
Aš aš nieko nepasiimu. Tik viso to kvapą, spalvą.
Vadinkit mane profanu. Aš suverčiu į save viską, viską. Negalvodamas, nedarydamas išvadų, suimu į
savo raganų virtuvę, kad iš viso to gimtų visai kita, visai kas kita.
Tu nori atsakymo. Bet aš negalvoju atsakymais, neformuluoju nieko. Aš sakau tiesiai, kas tuo
momentu ateina ant liežuvio per malonę. Ateis ar neateis.
***
Badas! šūktelėjo Adolfas, koja užtrenkdamas spintos duris ir dėdamas ant stalo paskutines bulves.
Kelkis, neliks bulvių, patraukia už kojos vidury aslos miegantį Valentuką.
Šiandien pirmadienis. Dvi dienas valgėm laisviau ir dabar nieko, tik krūvelė šutintų bulvių. Maisto
normą duos tik penktadienį.
Adolfas dar lupa žieves, mes su Valentuku valgom tiesiai, neluptas. Mūsų šeimininkavimo praktika
mus išmokė daug naujų dalykų. Bado metai mus išmokė, kad pervertint reikia ne tik idėjas, bet ir
kiekvieną kasdieniškiausią veiksmą. Išmokom vėl žiūrėt į daiktus kaip vaikai, primityviai. Sakykim, kad ir
ta pati bulvė. Atsimenu, vaikas imdavau purviną ją iš maišo ir mėgindavau žalią valgyti, kol motina
atimdavo ir liepdavo išspjaut. Vėliau, piemenaudami, kepdavom karštuos pelenuos ir, aptrynę į skvernus,
su visais angliais, su žieve rydavom. Ir nebūdavo, nežinau didesnio skanumyno, kai už kaklo žliaukia
lietaus srovės ir alksnių viršūnės vėjuj ir šturme linkčioja ir ūžčioja.
Vėliau... Piemenavimas baigėsi. Užmiršau keptas bulves. Jas valgiau švariai nuskustas ir gerai išvirtas,
su pienu ir su sviestu. Ir po to atėjo karas.
Dabar sėdim visi trys ir žiūrim į penkias bulves ant stalo. Dažom į druską ir valgom su visa žieve virtas.
Ir kai viena žemėn nukrinta, pašluostom tik ir vėl valgom.
Vaikas deda viską į burną ir retai tai jaučia. O mes bijomės duonos gabalėlį, nukritusį ant žemės, į
burną bedėt...
Sėdim mes ir filosofuojam.
***
Šiandieną, kad nereikėtų pusryčių valgyti, gulim ligi pietų. Tačiau akys atvertos, slenka nuo vieno
daikto į kitą.

Spintoj dar yra vienam kartui miltų. Tai viskas.
Ant stalo ir kambario kampe suverstos knygos ir žurnalai. Knygos? Ant spintos čemodanas su senais
drabužiais. Ir ten guli dar pora drabužių.
Pakeliu galvą. Adolfas irgi guli atvirom akim.
Hm... aš.
Hmm? Adolfas.
Velniam tų drabužių?
Auksinė mintis.
Jeigu pardavus ką? Ar taip ar taip: badas. Geriau jau duonos kepalas negu tas paltas.
Sugalvota.
Nubalsuota.
Pasirašyta.
Na, ir kaip tai anksčiau neprisisapnavo? Tikrai, velniam jų, tų drabužių.
Šokam iš lovų, pilni entuziazmo.
Ale žinai, velniam ir tų knygų, rodom pirštu į krūvą kampe.
Keliuos ir renku visus atliekamus drabužius. Valentukas dar guli.
Neliesk šitų! jis šaukia. Šitos mano kelnės!
Tai ko drybsai kaip pantis. Paliksi be kelnių, tai galėsi kaip Adomas po stovyklą vaikščioti.
Nešu visą glėbį į kooperatyvą. Pardavėjas net nežiūri.
Mesk kertėn, sako. Ne, sako, pinigų dabar negaliu duot. Kai parduosiu.
Ką, nedavė? pašoka lovoj Adolfas.
Užu knygas iš kiosko gavau 100 markių. Nupirkau pusantro kilogramo miltų ir kepalą duonos. Dabar
puotaujam.
***
Suvalgėm radiją, suvalgėm rašomąją mašinėlę, drabužius ir krūvas knygų. Dabar kambarys truputį
tuštesnis. Bet pilvo sotumo nė kiek. O, keletą mėnesių pagyventa neblogai. Visą rudenį tik obuolius
tevalgėm.
Šiandieną už paskutinius likučius nupirkau duonos, ir valgėm kiek lindo. Bet vakare ėmė griaužt
rėmuo. Duona blogai iškepta, ir dar tikriausiai su pjuvenom, o sako, ir alūno deda. Vien duonos
prisikimšus baisi savijauta atsiranda. Sėdim visi susiraukę ir surūgę, įsiknibę į kokį popierį.
Padėtį pataisė Adolfas, staiga atėjęs su armonikėle. Mane pristatė grot, ir dabar visi šokam po
kambarį, o atsibodus dainuojam. Gerai, kad turim ramius kaimynus, nereaguoja. Kitas pagalį paimtų.
Tikrai, kai groji, ar dainuoji (bliauni) nesvarbu ką ir kaip, užmiršti pilvą. Bet vos tik padedi vėl viskas iš
naujo užstoja. Senovės lietuviai, matyt, daug badavo, kad tiek daug dainavo, kad tiek daug dainų paliko.
Liūdnas ženklas...
***
Dvi dienas praleidžiam universitete, klausomės gerai prisiėdusių profesorių. Dviem dienom turim
važiuoti į Mainzą. Įsidedu porą knygų, galvai, o pilvui nepraimtą duonos kepalą. Valgau, tai yra graužiu
nuo galo, sausą, arba stotyse ar universitete užsigeriu alum ar Reino vynu. Žmonės, studentai spokso. Jie
galvoja, kad aš juokdarys koks, juokais tai darau, šposininkas, cha cha cha. Tai aš dar truputį perdedu,
palaikau jų iliuzijas, tegu jau juokias, juoktis sveika.
Nakvoju viešbuty. Baltas, kaip dantų kabinetas, kambarėlis, šaltas, su dviem didelėm geltonom lovom,
spinta ir praustuve, kaip geležinkelių stotyse. Pro langą matytis raudoni namukų stogai, o už jų Reinas.
Žiūrėk ir grožėkies...

Paskaitose besėdint ima svaigt ir suktis galva, nevalgius. Tai palieku universitetą ir klajoju po miestą.
Įeinu į bažnyčią. O, kaip galingai ošia skliautai! Užsuku, pasėdžiu kavinėje, vėl pagraužiu nuo kepalo galo
(jau vidurys), vynu užgeriu. Įeinu, pastoviniuoju skaitykloje. Ilgai stoviu ant tilto, žiūrėdamas žemyn į
Reiną, paišinus laiviūkščius. Po to vėl valandą ar dvi sėdžiu paskaitose.
Smegenys visai nenori klausyt, jos nieko nenori dirbt. Tik akys klajoja, keistos nuotaikos gaubia.
Atsimenu, gimnazijos dienom, Biržuos, kai užeidavo badas, kai ištuštėdavo spintelė, mėgindavom, su
Adolfu, laiką užmušt kine. Pinigų bilietams nebūdavo, tai pro užpakalines duris šalia gaisrinės man
jas gaisrininkai parodė įsmukdavom į aparatūros kambarį, o iš ten, šmukšt, kaip kino žiurkės,
įsmukdavom į salę, į pat užnugarį.
Vėl palieku paskaitų salę ir pusiau apkvaišusiom akim einu per universiteto aikštę. Vėl stoviu ant Reino
tilto ir žiūriu į vandenį. Stoviu užsigulęs ant turėklų ir kokią valandą žiūriu žemyn. Pro apačią plaukia
paišini laiviūkščiai. Vaikai barsto žuvėdrom trupinius. Juodi vilkikai traukia anglis ir ant kranto pokši ir
tarška griuvėsius valydamos mašinos.
1948, sausio 30
Adolfas parėjo namo ir sako: nužudė Gandhį. Nenorėjau tikėti. Bet laikraštis rašo, didelėm juodom
raidėm. Rankos nejaučia popierio, bėgu akimis per eilutes, automatiškai. Skaitau: „Ir kai Gandhi
parkniubo kniūbsčias, jis pakėlė savo rankas prie veido, kaip ženklą atleidimo savo širdyje.“ O, taip, tai
tikrai, tai Gandhi. Jis ir mirdamas liko ištikimas sau, ištikimas žmogiškumui. Šitais kraujo ir keršto laikais,
kai niekas niekam nieko neatleidžia, neužmiršta...
[...]
***
Gal kaip rugio varpą,
rupioj ūkininko saujoj,
gal kaip duoną
tavo prisiminimą man laikyt? –
***
Gamtos grožio vien, be žmogaus, negaliu pernešt nei suprast. Man reikia dar artimo žmogaus šalia, su
kuriuo galėčiau ja dalintis. Šiaip negaliu jos pakelti. Nebūtinai, kad tas žmogus būtų taip jau artimas ar
pastebėtų, ką aš pastebiu. Tai gali būti krūva mūsų bernų, kai dirbam, ar sėdim ir liežuviais malam, ar
dainuojam.
Jūs galite šitai skaityti kaip vieno žmogaus gyvenimo nuobiras. Galite kaip intymų atvėrimą, laišką. Ar
kaip romaną. Galite šitai skaityti ir kaip romaną. Jungiamoji fabula? Per viską, nenutrūkstamai, eina
mano augimo, mano vidaus siužetas.
1948, vasario 1
Ką tik grįžau iš Brasselbergo. Žiūrėjau Geheimnisvolle Erbschaft, pagal Dickensą. Filmas silpnas.
Grįžau patamsy, lyja lietus, šlapia, visą valandą klaidžiojau po laukus, tamsumėlis jau tamsumėlis.
Norėjau greičiau, tiesiai, be kelio, pareiti o išėjo ilgiau. Po balas, griovius ir purvyną, visas
susimakalojau, kaip kiaulė, kol parsidanginau.
Nuo kalno žiūrint, šviečia žiba mūsų miestelis apačioj, nemanytum, kad tai toks skurdus kirmėlynas.

***
Užsirašėme į Kanadą, geležinkelių tiesimo darbams. Sako, yra vilties pakliūti, bet reikia tvirtų vyrų. Kai
žiūriu, kokie rašos, tai nelabai bijau. Tegu ir blogiau, labiau sudžiūvęs atrodau kiti, kurie rašos, kosi,
žagsi, pukši, persirūkę, samagono persigėrę.
Perskaičiau R. Rolland’o Leo Tolstoi. Skaitau Thomo Manno Goethe und Tolstoi. Išverčiau Dagmar Niek
eilėraštį „Flucht“ ir Martino Stromo „Tylos slėnis“.
***
Aukso žmogus tas Kuliešius. Visai bėda su pinigais prisiėjo nei laikraščio nusipirkt, nei ko, visai
išdyko kišenės. Nuėjau pas Kuliešių pasiskolint, tai, sako, imk, jeigu reikia, ir negrąžink. Davė 200 RM, dar
duonos kepalą įgrūdo į pažastį, silkių porą. Valgyk, sako, ir nerašyk daugiau apie karalius, o tik apie
žmones, tik apie gyvenimą, gyvus žmones. Ir dar, sako, imk spekuliuot truputį, nepakenks, nes kitaip
baigsi badu.
Vakar vėl būtų striukė priėjus, jei nebūtumėm gavę 500 iš Lenktaičio, už knygą. Porai savaičių šiaip
taip gal prasistumsim dabar.
1948, vasario 2
Vakar buvau Kassely. Budistas toks, Tao Chu, skaitė paskaitą apie budizmą. Jam jau koks
septyniasdešimt, plika galva, bet labai valingas toks. Kalba su minkštu kinų akcentu. Kalbėjo apie kinų
kultūros skirtumus, apie Budos mokslo pradžią, apie Leiden, viskas yra skausmas, pojūčiai. Ir apie tai, kad
iš prigimties mūsų galvojimas neturi jokio tikslo, dėl to tiek visokių nuomonių apie viską, iš to gimė
Faustas ir Pieras Gyntas, Vakarų drama, tragedija, iš kurios kinai šypsos. Vakarai tai galvojimas,
Denkakt. Kalbėjo ir apie tą AŠ, kurį vaikas ketvirtais savo gyvenimo metais pradeda imt atskirt, apie tą
stebuklingą antrąjį gimimą. Buda vietoj Denken įvedė Bewusstsein. Sakė, kad jeigu ką stipriai pajaučiam,
išgyvenam džiaugsmą, liūdesį, grožį tai tik kai nieko negalvojam, ar kai mažai galvojam. Denkakt
kann nicht geniessen.
Baigiau skaityti Th. Manno Goethe u. Tolstoi.
„Seht doch, was für ein vvundervoller Mensch auf der Erde lebt!“ Gorkis norėdavęs sušukti (tik,
aišku, ne vokiškai, Gorkis nemokėjo nė vienos svetimos kalbos), kai jis žiūrėdavęs į Tolstojų, toks jau jis
buvęs keistas ir didingas.
Th. Mannas iš vienos pusės pastato Naive, Objektive, Gesunde, Klassische (Goethe, Tolstojus), iš kitos –
Sentimentalische, das Subjektive, das Patologische, das Romantische (Schilleris, Dostojevskis). Iš to paties
seka: Ruhe, Bescheidenheit, Wahrheit, Kraft der Natur gegen die groteske, fieberbafte und diktatorische
Kühnheit des Geistes; ir: Was ist vornehmer und menschen-würdiger: Freiheit oder Gebundenheit, Wille
oder Geborsam...
[...]
visas pakeles, klausinėja kiekvienas pripuolęs cigarečių, erzas tarpusavy, sustoję būreliais, gaudo
kiekvieną naujai iš tramvajaus išlipusį, kuždas prie tvorelės, tveriančios stovyklą, prisigūžę. Apšepę,
nusmukusiom kelnėm, su trumpais, dryžuotais puspalčiais, šlemurkom ant čiuprų.
Vakar buvo baleto koncertas, šoko Liepinas, Adomavičiūtė ir Puodžiūnas. Liepinas geriau tiktų cirke su
savo piruetėm, Adomavičiūtei trūksta visko technikos, išraiškos, fantazijos, o Puodžiūnas tai turėtų būt
grąžintas į pirmą skyrių, o galbūt ir nulinį. Skerėčiojas, ir viskas.

Kassely mačiau naują vokiečių filmą, Ztvischen Gestern und Morgen. Nuo vidurio buvo panorę išeiti,
bet išsėdėjau, iš durnumo. Mačiau ir amerikiečių Die Frau gehört mir, šiaip sau nuotykiai, brangus
pastatymas, norėčiau visus tuos pinigus gauti.

1948, vasario 22
Šuniška darbo savaitė. Dirbam visi prie Žvilgsnių 4 Nr. Baigėm visus vertimus, ištaisėm savuosius,
suskaičiavom raides ir eilutes (dėl gražumo), diktavom, spausdinom. Nuo ankstaus rytelio ligi pirmos
nakties, susunkusiom galvom, medinėm. Valentukas apsivertęs matricom, piešia antraštes ir iliustruoja.
Medžiojam po visas įstaigas mašinėlių su įdomesniais šriftais. Sukalbamiausi, pasirodė, jugoslavai. Be
jokių atsikalbinėjimų davė ligi pirmadienio savo didelėm raidėm mašinėlę. Kiti išsisukinėja, atsikalbinėja.
Vilainis irgi savo mielai davė, tik neką galėsim pasinaudot be šriftų ir seno modelio, triaukštė. Giedra
tai duoda, o kai parneši, tai kaip šuva urzgia po nosim: tą sugadinot, tą. Velnią čia sugadinom, ale bi tik
urzgėti.
Vėl striukai su pinigais. Užvakar važiavau tramvajum pas savo prancūzų kalbos mokytoją, mėginau
kiškiu. Į ten nuvažiavau, atgal pagavo ir vos neišmetė. Gerai, kad radau perpus perplyšusias dvi markes
Kassely, tai atidaviau ir paliko ramybėj.
Laisvoj Lietuvoj Nr. 2 (toks rotatorinis, iš kairinės pusės organas) gina mus. Sako, Dr. Melancholikus
(Andriušis...) pasijuokė iš Mekų, rašė, kad reikia juos mediciniškai ištirti; bet esą reikalingiau ištirti patį Dr.
Melancholikus. Tik kai negaunąs vandeniškės (vodkos), jis pasidarąs Dr. Melancholikus. Pasirašo Dr.
Alkoholikus.
1948, vasario 26
Visą savaitę šalčiai. Snigt nesninga, sausai taip šąla ir šąla, sauso sniego kruopeles žarsto vėjas po
gatves, gainioja, vinguriuoja ore. Mėnesio vidury buvo taip apšilę, visi laukė pavasario, manė, tikrai ateis
o čia ėmė ir pradėjo šalt. Vieną dieną, antrą laukia, gal atkris, o šaltis nemąžta, tik gula, tik didėja.
Kūrenam krosnį visą dieną be perstojo, o rytą atsikeliam kaip ledaunioje, baisu kojas iškišti. Oro
pranešėjai skelbia šiltą srovę iš Skandinavijos, į savaitgalį. Tikėkimės, ta srovė neis pėsčia. Bent pasnigtų,
būtų geriau.
Išdavė naujus pasus. Naujus, gražius išdavė, su abiejų pirštų nuospaudais, nuotrauka, o senus surinko
ir pasidėjo. Velniams tuos popiergalius dar rinkt meskit pintinėn, ir pečiun. Ale vis, popierių žiurkės. Ir
maisto kviteliai. Buvo tokie nedideli, siauručiai, ale užtekdavo ir būdavo geri. Dabar atsispausdino
trigubai didesnius. Triskart daugiau popierio prikrovė kertėj. Nesuprantu to, per durna galva. Galėtų visą
mišką žaliuoti palikti.
Valentuko žmona atvažiavo pirmadienį ir išsivežė jį, už kalnieriaus ištempė. Turi miško normą
susikirsti, keturias dienas. Žvilgsnius baigsim, kai atvažiuos. Ir ne skuba Giedraitis vis vien iki kovo
vidurio neprisikrapštys su spausdinimu. Tai popierio nėr, tai ką dirba, tai vėl kokio garo.
***
Adolfas grįžo namo ir parsinešė tris kiaušinius. Tikras stebuklas. Nebūtų didesnis, jeigu jis ir pats juos
būtų padėjęs. Tai valgom dabar, išsivirę, ir šnekamės. Va, būtų laikai kaip žmonės, tai valgytum tik
kiaušinius. Ir sotu, ir pilvo nepertempia įdedi kelis, ir jaučiasi. O čia dabar pliaupi, pliaupi vandenį, su
bulve papilkinęs, ar erzacine kava užmurzginęs, kemši kemši tą medinę duoną soties nėra, ir gan. O
pilvą kartais ir gerai ištempia. Nuo duonos net rėmuo pradeda ėsti. Noris valgyti, ką darysi kemši. Visi
sako, kad negerai šitą duoną valgyti. Žalia, ir kažkaip ne taip atsiduoda. Bet sakom, mirsim jei valgysim,

mirsim jei nevalgysim. Du kepalus per savaitę perkam, šalia normos. Gerai, kartais iš gerų žmonių
gaunam. Balvočius kas savaitę dabar po kepalą, kartais ir du, atiduoda. Ir iš Puzniko, ir Praninsko
anądien su Valentuku gavom po kepalą.
Parašiau „Apie pušis“ ir „Pavasariui artėjant“.
Skaitau Die Weisheit Russlands, Hirschbergo (Maxo) sudarytą rusų literatūros/kultūros chrestomatiją.
Baigiu Ewiges England, Hario Feisto anglų/vokiečių kalbom anglų poezijos almanachą. Patiko Pope,
Milton, R. Browning „Home Thoughts, from Abroad“, Eliot, Keats. Viską perskaičiau tik Miltono ir W.
Wordswortho.
Taipgi perskaičiau Hagelstangės Venezianisches Credo ir Elioto Mord im Dom.
1948, vasario 29
Valentuk baltasai,
buk pasveikintas, su verbų šakelėm, baltais katinėliais. Tegu, kai eisi lauku, pamiškėle pamatai
žirginių geltonumu, pavasario drungna nusunkusias kekes. Kai langai virsteli te vėjas užpūs šviežių
kvapų siautę lendančių daigų, džiūstančių pakrūmių, garuojančio pašalo. Taigi, kad pavasaris, kad toks
dūšioj būtų, mandiev!
[...]
Naktį negaliu miegoti. Ketvirtą dieną tvanku ir ketvirtą naktį be miego.
Ketvirta naktis.
Anksčiau gulu, devintą, ilgai neužmiegu. Galvoju apie viską, ir nemiegu.
Užmiegu pačiu vidurnakčiu tik. Ir tai miegas košmarinis, neramus. Akys užmerktos, lyg miegi, bet
viskas girdis, gatvėj, ir apsukai kartojas, grįžta koks vaizdas, mintis. Nubrauki, vaikai, nori nieko
nebegalvot, nieko, nori užmigti ir negali.
Taip viskas aplinkui slegia, sunku kvėpuoti.
Išbundi, visai išblaivėji, akis atveri, kol, pagaliau, išvargęs nepamatai, kaip užmiegi, kad vėl po valandos
kokios prabustum.
Turbūt penkios. Nebegaliu užmigti.
Taip iki aštuonių. Sumerktom akim, gulom, bet be miego.
1948, kovo 24
Porą dienų praleidom Eschwegėje. Mokėmės audimo/mezgimo fabrike megzti... Išmokt išmokom, bet
aš jau pradedu užmiršti... Išdavė pažymėjimus, bus, sako, naudingi norintiems emigruoti.
Daug dabar važiuoja kokio amato mokytis. Nėra amato nėra Amerikos. Dabar visi tekstilininkais nori
būt, nes Kanadai jų reikia. Už mokymą moka cigaretėmis ir kava. Duok keturis pakelius turkiškų ir kavos
šimtą gramų ir tu jau mezgėjas. Jeigu dar duosi didesnį kyšį išduos pažymėjimą be jokių pamokų.
Kad tik išvažiuot! galvoja kiekvienas.
Užvakar buvo egzaminai žaislų dirbėjams. Ir mes abu buvom užsirašę, bet nevažiavom, pasirodė per
durna. Jeigu reikalautų darbininkų taip; bet jiems reikia specialistų, inžinierių, šaltkalvių. Grūdos
didokas būrys, visaip kombinavo. Kitas prisipirkęs mieste žaislų sako komisijai, žiūrėk, aš juos padariau.
Kitas eina, pasiskolina iš kito kokį nebaigtą darbą, kitas be nieko, tik liežuviu pasitiki.
Perskaičiau Esther Harding Der Weg der Frau. Mačiau filmą pagal Wilderio vaidinimą, Our Town. Nuo
kapinių eina vis blogyn ir blogyn. B. Shaw, Joan of Arc.

Jau pavasariškiau. Alyvos pradeda sprogti. Pašalo, miglos vis mažiau, prieš saulę visai gerai. Ir žolelės
ima lįsti, sprogsta agrastai ir serbentai, gyvatvorės.
[...]
TAROSO PASAKYMAI
Tai kaip gyveni, Tarosai?
A, bybis čia, ne gyvenimas.
Kaip vaikai laikosi?
Ką čia, ponuliuk, kalbėtie prie tokio maisto. Kūnas sau, pautai sau.
Kaip pats laikais?
Ką čia, ponuliuk. Kol pautai laikos, krutu po truputį.
Ar važiuoji į Ameriką?
Važiuoju, važiuoju. Prie tokio miestelio... Smagi vietikė, sako... Bet, ponas, niekur ne mūsų ar ten, ar
ten. Taip kaip žydas važinės visur, kol užsibaigs.
1949, kovo 28
Valentukas: Pas mane didžiausia košė tai buvo praeitą vasarą, kai aš iš traukinio šokt norėdavau, kai
viskas dar kristalizavos. Dabar aš jau esu kaip mūras, tokie vyrai krenta nuo manęs...
Vladas: Aš esu mažiau surogatų suteptas kaip pats.
1949, balandžio 1
Adolfas, Olimpija ir Ilona, visi nuvažiavom į Kasselį, į karuselę. Kaip vaikai...
Saldainiai, triukšmas, ledai, žmogus su kūle, karuselės. Olimpija saldainių ir ledų kaip mažas vaikas.
Paskiau vaikščiojom (teisingiau: Olimpija mus vadžiojo) pagal visas manufaktūros vitrinas, žiūrėjom batų,
suknelių, driežliukų...
Eidami namo pradėjom kalbėti apie namus apie tuos gražius vakarėlius ten, pievas, ramunėles. Tai ir
Olimpija įsijungė. Sunku lietuviui nebūt lyriku.
1949, balandis
Palengva DP lagerius skirstant, vieniems važiuojant šen, kitiems ten, ir mane su Adolfu vis klausinėja,
kur važiuosim. Tai galvojom galvojom, ir užvakar nutarėm važiuot Izraelin. Sakom, padėsim kraštą
statyti. Be to, jie dar neturi ten jokios kino studijos. Tai, su laime, mes gal ten pradėsime kiną.
Nueinam į emigracijos skyrių ir pristatom savo idėją, o jie žiūri į mus kartu skeptiškai ir kartu didelėm,
netikinčiom akim: ką čia dabar? Visi eina ir nori į Kanadą, į Ameriką, į visokius rimtus kraštus ir rimtus
darbus, o čia jie nori į Izraelį. Nerimta.
Kaip nerimta, sakau. Ar padėt kraštą atstatyt nerimta? Ar rimčiau yra sau pinigus dirbt, pinigus
kraut?
Tai jie spokso į mus. Tada vienas klausia:
O ar jūs žydai?
Ne, mes sakom. Mes lietuviai.
Tai negalim, jie sako. Dabar vizas į Izraelį galim išduoti tik žydams.
Tai išeinam.

Vakare, visai prieš miegą, mes sugalvojam naują, genialų planą. Važiuokim į Egiptą: iš ten pėsti galim
nueiti į Izraelį. Kitą dieną mes vėl einam į emigracijos skyrių.
Norim važiuot į Egiptą, sakom.
O tie vėl žiūri, vėl spokso, netiki. Bet susiskambina, telefonu.
Ne, negalima, sako. Buvo dar trys vietos Lietuvos kvotai, bet prieš kelias dienas viena lietuvių
šeima jas užėmė.
Tai išėjom rūgodami ant tos lietuvių šeimos.
Vakare nutarėm keist planus ir važiuot į Australiją. Sakom, uždarbis geras, kraštas be kraštų,
užsidirbsim kiek, tada kur norim galėsim važiuoti, kad ir į Egiptą.

1948, balandžio 3
Šiandien, išmiegojęs, atsikėliau ir pajutau, kad esu laimingas, esu laimingas visai čia pat, kaip sliekas
savo žemę rydamas, nieku gyvendamas, čia pat, be Australijos ir be Amerikos. Ko ieškot važiuojant?
Neturiu ko, neturiu jokių žemėlapių. Jeigu čia turiu darbo (Valéry, Rilke, Heidegger); jeigu čia jaučiuos
laimingas (šį rytą); jeigu čia turiu merginą, kurią myliu (jai dar nepasakiau); jeigu išganytas galiu būti ten,
kur esu; jeigu mano tėvas vienoj vietoj visą gyvenimą pragyveno ir buvo dar už mane laimingesnis –kam
man kur važiuot? Ar man ne vis viena, kur ir ką dirbt? Ar ne vis viena, kur išveš, kai jiems atsibos mane
maitint (patarlė: ne nuodėmė kapitalisto duoną tuščiai valgyti)? Tegu jie veža mane kur nori, tai jų biznis,
ne mano... Šitas visas karas ne mano biznis... Laimės ir pinigų ieškančiam, nusivylusiam viskuo (ar bent
kuo), nepatenkintam reiktų būtinai ieškoti išeičių. Bet aš nenoriu nieko, man nereikia nieko, aš visai
patenkintas kur esu, nes
ar daug laimės žmogui reikia?
ar daug gyvenimo reikia?
Pažiūrėk į akis, ir numirk. Užteks.
***
...tai, kas jau buvo kitų šimtus kartų dainuota, vėl veržias dainon, vėl ir vėl... Saulės patekėjimai, naktys
ir dienos, vėjas ir lietus niekas jų neišgyveno manaip. Tai aš turiu apie visa tai vėl dainuoti...
ANTRAS SUSITIKIMAS SU VOLTAIRE’U
Ėjau naktimi. Ant miesto gulėjo padrėkusi naktis. Šlapiai kaukšėjo mano žingsniai grindiniu. Gatvės
buvo tuščios. Aš buvau giliai pasinėręs savo mintyse.
Jis stovėjo po liktarnos šviesa giliai įtraukęs paltan veidą, blyškiam lempos šviesos rate.
Sulaikė jis mane ranka:
Skubi kur?
Aš stabtelėjau.
Žinau, jūs skubate visi...
Jo balse jaučiau liūdnumą.
***
Vydūnas: Susipratęs todėl tegali iš tikrųjų būti tas lietuvis, kursai savo šviesėjimu yra pasiekęs senovės
tautos sąmoningumą ir iš jo mąsto, kalba, veikia, kuria.



Daug metų vėliau sužinojau, kad tai būta profesoriaus Greimo su šeima...

***
Sako: Nepamesk kelio dėl takelio...
A, žiūrint kur kas eina. Žiūrint kur kas nori nueiti... Yra vietų, kur gali nueiti tik takeliais. Takeliai
dažniausiai veda prie gražiausių, subtiliausių papievėlių, upelių, žolynų, pavėsių. Keliai yra oficialūs,
dulkini tik pravažiuoti. Bet aš noriu ir pasigrožėti, ne tik važiuoti (ar pravažiuoti). Mano gyvenimas nėra
važiavimas į tikslą. Tie žolynėliai daug daugiau man rūpi, tie papievėliai, kur takeliai nuveda.
***
Sudaužė laikrodį ir sustabdė laiką. Ir jis nebemirė.
1949, balandžio 5
Molerio išgyvenimai, prie Lydos, valdininkaujant. Aplinkui vien partizanai lenkai ir lietuviai. Visi
miškai ir kaimai jų pilni. Išvažiavo su draugais samagono pas vieną ūkininką, su revolveriais žiūri, jau jų
miestelis dega ir, girdis, šaudo: partizanai užpuolė ten apsistojusius vokiečius.
Gert, gert visas valdininkavimas buvo gėrimas, iš beviltiškumo. Sesuo atvažiavo aplankyt, išbuvo
savaitę ir negalėjo sulaukt pasikalbėt, kol išsiblaivys...
***
Daug emigruoja. Stovyklą greit iškels į pietinę Vokietiją. Biblioteką turiu supakuot ir išsiųst į Hanau.
Vakar palijo pirmas pavasario lietus. Reikėjo. Jau kuris laikas buvo nei žiema, nei pavasaris, toks
sausumas ore, toks kažkoks pritvinkimas. Nuo šeštadienio oras pilnas miego, susnūdę vaikštom, nei ko
dirbt nesinori, ir negalima. Vakar visiška dušnuma buvo. O vakare atėjo griaustinis, vėjas ir lietus. Visą
naktį lijo ir žaibavo. Šiandieną jau persilaužė į pavasarį, ir gaivios spalvos ant laukų ir dangaus. Medžiai
pradeda nedrąsiai sprogti.
Hoffmanstahl. Aleksandriškis. Thomas Wolfe, Es führt kein Weg zurück. Revesz, Ursprung der Sprache.
Heidegger, Sein und Zeit.
Pirkom fotoaparatą, Zeiss Ikon. Pirmi žingsniai. Kaip bernui laikrodis ar dviratis ar armonika...
Apelsinai ir razinkos. Mikšio kritika Prozos. Pilkas rudas paltas.
„Aš nežinau, ar tai saulė...“
Martin Roumagnac (Dietrich, Gabin); Reise ohne Hoffnung (Jean Marais); Carmen (Jean Marais). Ezra
Pound. Frost. Eliot.
1949, balandžio 6
Velnias tame civilizuotame pasauly, ne gyvenimas. Nei basas pavaikščiosi, nei nuo drabužių pailsėsi:
vis švarkai, kelnės, batai. Šį vakarą prieš guldamas išsirengiau vienom apatinėm ir vienais apatiniais ir
negalėjau ta laisve atsigardžiuoti toks gerumas, laisvumas, lengvumas, kaip per šienapjūtę.
Civilizuotuos Vakaruos tik užsidarinėjęs langus gali džiaugtis kūnu, vienkelnis ir vienmarškinis, basas. O
kur visa kita! Tikrai sunku kaimiečiui mieste. Ir kas įaugta kaime, nebeužsimiršta. Atrodo, ir mirsiu su
vienų kelnių, basų kojų, šutintų bulvių ir virtinių ilgesiu. To nejaučia nei Vladas, nei Algis, ne, tikrai, nei
Valentukas, norint jis tai ir geriausiai už kitus supranta. Jie gyvena savo gyvenimo, Kaune, tęsinį, be jokio
didesnio vingio ir išmušimo vieno to paties tęsinį. O aš su broliu esam patekę čion iš visai kito
pasaulio, iš ūkininko pasaulio į rašto mokytų ir civilizuotų, inteligentų, į visai skirtingą pasaulį. Ir dabar
suderink, jei gudrus, suderink abu tuos pasaulius nesugadindamas savęs nei gyvenimo, iš abiejų
pasiimdamas gero, nenumesdamas ir nesudarkydamas įgimto, pirmojo. Kartais antrasis, rodos, visai
beužguląs pirmąjį, visai pasiduodi jam, užmiršdamas, kad taip tokis kaip anieji vis tiek nebūsi, būvi vis

kitaip tokis, nes pagrindas, vaikystė kita. Dvidešimt pirmųjų gerųjų metų yra kitaip įaugta. Ir ant to reikia
visa kita statyti, ne atvirkščiai. Ir tai visas sunkumas, kad nepasikartum antrajame nes antrasis
nematytas, toks gausus, visokių žibučių, visko pilnas kaip vilnos, norisi tiek aprėpt. Ką kiti pasiėmė
palengva, per dvidešimtį metų, tą griebi glėbiais, pilna burna ir rankom per kelius metus ar tai ne taip
mums buvo? Dabar jau kai kas įtaria miestiečiu, inteligentu besant... O kas už visko? ūkininkas, bernas,
kuris vakare, kai niekas nemato, užsidarinėjęs langus, užsirakinęs, apatinėm kelnėm po kambarį šokinėja
ir basom kojom džiaugias...
1949, balandžio 7
Jeigu aš nusiperku fotoaparatą, ar radiją, jeigu aš einu (net!) į kiną ar operą, ar... aš tai darau iš
smalsumo. Tai žaidimas, laikina pramoga. Aš kaip tas negras, patekęs į dangoraižį (kaip juokas sako),
viską čiupinėju. Bet niekas neprilimpa. Buvau negras ir pasiliksiu negras. O jeigu tą pat daro Algis, a, jis
tai daro iš būtinybės, jo gyvenimas to reikalauja, civilizuoto žmogaus kraujas, taip sakyt. Jam visa tai
normalu ir viskas tinka, visi tie civilizuoto žmogaus žibučiai ir padargai. O kai visa tai mes darom su
Adolfu, visi juokias (kaip iš berečių, kai pradėjom nešioti...) mums tai kažkaip neprilimpa.
***
Vakar namo parėjęs radau Valentuką. Atėjo Bronius, abu įsileido į kalbas. Valentukas sako, kad kartą
susižalojus intelektualumu kaip liga reikia jį persirgt. Persirgimas intelektualumu. Kitaip būsi pakibęs,
išsicentravęs, vienu sparnu pakrypęs (pakypęs).
***
Tikslas? Ar obuolys augdamas turi tikslą? Jis yra, es ist so. Gyvenimo tikslas? Obuolio tikslas? Jokio. Yra
tik impulsinis taškas, kaip obuoliui yra impulsinis taškas pradėti augti, kažkur giliai, diege, sėkliukyje, ir
vis tolyn, tolyn į pirmapradę.
Tik nenorėk visko suprast.
Didžiausi dalykai paprasčiausiai pasakomi ir primityvus paprasčiausiai supras, o mes toli esam nuo to
organiškumo nusivarę ir nesuprantam, mums reikia ilgiausių aiškinimų, mes vertinam labiau storesnes
knygas negu tas kukliąsias.
Gamta išlaidi jai nesvarbu šimtai kartų, milijonai žmonių, nes ji neturi tikslo, o vystos į laikų pilnumą.
Kas esi, tuo tyrai būk (ir tikrai).
1949, balandžio 14
Žmonės eina iš gegužinių pamaldų.
Duoda maisto davinį. Man vietoj dirbančio kortelės išdavė ligonio, tai dabar daugiau riebalų duoda ir
nesukto pieno po pusę litro per dieną. Puskepalaitis keliom dienom atvažiavo. Prašo, kad padėčiau prie
mažlietuvių organizuojamo laikraščio. Žmonės tebeina iš bažnyčios. Vilainis praknopsėjo, Razminas su
mergaite už rankos, patekom, kaip visad, Skomantas praplaukė išskėtęs rankas, kažkokia į pečius
sulindus motera, gimnazisčių trys, vėjuj purplenančiais skarelių kutais. Šaltmirienė, senoji, praėjo
susidūmojus, vaikus toli išleidus. Ūžia lėktuvai Luftbruch.
1949, balandžio 17
Šaltis ir tamsa ir sniegas ištižę plėmai vėjo nuotrupos. Ir po to atėjo saulė ir atėjai tu. Ir nežinojau,
kuo labiau tikėti saule ar tavimi.

Stovėjau ir žiūrėjau norėjau viską nusiplaut tavo akių varsa pilna būties akimirka. O vėjas veržės –
girdėjau šniokštė pavasariu ir drungnuma gulėjo ant stogų.
Ji užėjo su drauge, knygų... A, kaip aš ligi šiol jos niekur nemačiau?
Kaip plačiai, kaip didelėm užuominom pradeda viskas many megztis...
***
Lyrikai, visi mes lyrikai ir Vaižgantas, ir Krėvė, ir Aistis, ir Binkis, ir Andriušis, Sruoga. Suvedžioja,
dažnai suvedžioja kiti akiračiai, spalvos, tonai. Suvedžioja lietuvį daugelis, vieni norėdami sukrikščioninti
rūpintojėlį, kiti norėdami jį gudriu padaryti. Tačiau lietuvis vis ir vėl atgal sugrįžta. Lietuva yra ne
mokytuosiuose, bet rudinėtuose, pilkuose kaimų ir vienkiemių žmonėse.
1949, balandžio 23
Pirma valanda nakties.
Noriu būtinai užbaigt šitą nesimpatišką knygą, todėl rašau jon viską, ji man kaip šiukšliadėžė.
Pakuoju skaityklos knygas.
Baltos, dušnios naktys, neina miegas, atvirom akim guliu, ir krinta prisiminimų sniegas.
1949, balandžio 28
Darbui gavom naują kambarį. Išmetėm visus baldus, palikom tik stalą vidury. Virtuvėj, šalia kambario,
suvertėm ant grindų knygas ir laikraščius.
Vis daugiau žmonių išvažiuoja. Šį rytą išvažiavo virš šimto į Australiją. Prieš savaitę atsisveikinom su
Bronium Šaltmiru irgi Australijon. Vos vos ne virpančia ašara, taip arti jų buvo jo akys. O užvakar
išlydėjom Kanadon Leoną Barauską su Irena. Taip vienas po kito. Algis laukia savo eilės. Kas rytas
komiteto kieme, septintą ar devintą valandą, kartais ir penktą, būrys žmonių, daugelis su ašarom,
likusieji artimi giminės, negalį išvažiuoti dėl nesveikatos palydi naujus transportus. Likusiems nėra
didelio pasikeitimo, neišsimuša iš tos įsigalėjusios nuotaikos; bet išvažiuojantieji tai stipriau junta, tai jau
didesnis posūkis jų gyvenime: kitas kontinentas, kiti žmonės, darbas, karo pabaiga...
Mums tai vis dar karas.
Ėjau šiandien lauku iš stovyklos vokiečiai dirba laukuose, aria jau, ir akėja, bulves sodina. Didžiuliai
vežimai stovi palaukėse. Daržuos triūsia. Visokis darbas. Ir toks vėjelis nuo pievų pučia, švyliuodamas
žalią, po dažnų lietų aukštyn pasišovusią veją. Žmogus ir gamta. O šalia stovykla. Tokia maža, raudona
namų krūvelė, iš toliau žiūrint. Ir su visai kitu gyvenimu ir rūpesčiais. Bet stovykla išnyks, o gamta, laukai
ir veja vis švyliuos, kaip nieko nebuvę. O mes taip rimtai į save žiūrim...
Skaitau Simonovo Tage und Nächte. Perskaičiau Stalino Marxismus und nazionale Frage. Tscharny
Sowjetliteratur, Katajevo Aš darbo liaudies sūnus, Greeno Kraft u. Herrlichkeit.
Vis pilna vokietukų, eina su krepšiais būriu, marmaliuodami, niaukiasi po šiukšliadėžes. Išvažiuojantieji
kartais ką apygerio į dėžes išmeta. Ir prie durų negalima apsiklausyti nespėji vieno išvaryt, jau kitas
barbina.
Gatvėj, po langu, vienas girtas (jau keletą kartų jį matau), atsistojęs vaikų būry, dainuoja. Vėliau kalba.
Lietuva nežus. Lietuva kelsis. Lietuva kraujuos paplūdus, tėvynė varge ir krauje. Atsiminkit, neužmirškit,
vaikai, Lietuvos. Ir vėl dainuoja. Beveik su ašarom. Kitas girtas, jo draugas, sėdi pašalėj ant suoliuko ir
žiūri iš padilbų į jį ir į keliasdešimt vaikų, su didžiausiu smalsumu ir įdomumu besiklausančių.
Ką, ir leidžia žmonės girtam vaikus gadint! girdis moralistų balsai. O jis sau šnekas su jais, taip jau
lyrikas toks, laimingas radęs kam savo ilgesį ir skausmą išsakyt.
Kraujuos paplūdus tėvynė. Laukai kaip rūtos žaliavo, neužmirškit, vaikai, širdį sopa.

Taip porą valandų.
Paskiau ateina bobos ir išvaiko. Jis paknopstom, griūdamas eina išilgai gatvės, ir vaikai, šaukdami ir
pešiodami, bėga už nugaros ir prieky. Ir jis skuba kuo greičiau tarpdury pranykt, nesiklausydamas ir
nežiūrėdamas, tik bėgdamas, tik knopdamas, o bobos, girdis, šaukia:
Nusilakęs kaip sterva, čia vaikus gert mokys! Išsipagiriok!
Praeina Landsbergienė. Vokietis kažkoks, su krepšiu. Vokus ir popierį pardavinėja. Iš rusų nelaisvės ką
tik grįžęs. Jūs lietuviai? Aš buvau Kaune, ligoninėj. Vokai su popierių markė keturiasdešimt. Nereikia?
Pigu, aš beveik nieko neuždirbu.
Žiūrim visi sustoję. Mums nereikia, ir Landsbergienei nereikia. Bet jai nepatogu atsisakyt, nieko iš
žmogaus nenupirkt. Jis taip dar skurdžiai atrodo. Mes sueinam atgal į kambarį, pas Algį. Ji viena šnekas
su juo. Vėliau girdžiu, kitam kambary vyras klausia ją, kiek mokėjo. O, pigiai, tik devyniasdešimt pfenigių,
ji sako. Nupirko, iš malonės, kaip auką bet negi sakysi teisybę vyrui, kad markė keturiasdešimt, gali
bartis, tai sako devyniasdešimt pfenigių, tyliai, kad mes, kitam kambary, negirdėtumėm, nes mes žinom...
***
Sakalauskaitė. Vaikas gimė. Visi juokiasi. Sako, tėvas prieš kelis mėnesius į Australiją išvažiavęs, gal
pabėgęs. Ji dabar jau kuris laikas nesirodo, o žmonės juokias. Lyg tai dar maža, kad ji pati iškenčia, jie
dar ją bado.
Ji nei pirma, nei paskutinė. Daug yra stovykloj kaip ji. Amerikonas su šokoladu prisiviliojo, vėliau
paliko, perkėlė jį, ar pats išvyko, prapuolė, paliko ją su vaiku ir su pažadais. Ar gal vokiečiukas mieste
prisistatė. Ar ir savasis. Kalbėjo, vaikštinėjo, vaišino ir išvažiavo, progą radęs. O žmonės juokias. Tai ji
sėdi kambary ir išeit nedrįsta.
***
Gatvėj, su balta prijuoste, baltu švarkiuku ir balta kepure baltu vežimėliu (tikrai) prie Eisenhoverio
ir Trumano kryžkelės ledų pardavėjas, vokietis. Aplinkui vaikai žiopso, vienas kitas čiulpia nuo balto
popierio drimbančią, pirštais ir bamba varvančią košę.
Šilta dar labai nėra. Buvo pora dienų šiltesnių, bet vėl atvėso, dažni lietūs, vėjas.
Senis nuvalo ryzu dangčio viršų ir stumia vežimėlį iki kito gatvės kampo.
***
Aukso žmogus Marčiulionis iš New Yorko. Nepažįstamas. Užu Stanislavskį šiandien atsiuntė aštuonis
lard (taukų) gabalus. Išgelbėti esam. Paskutines savaites gyvenom visai pusbadžiu. Vakar baigėm viską,
ir cukrų, ir riebalus, ir makaronus. Duonos gavom iš gerų žmonių mums specialiai yra maistinėj duonos
fondas, ir Bagdžiūnai, ir kiti palieka. Šiaip iki antradienio būtų reikėję gyvent vandeniu ir duona ir
šventa dvasia. Dabar, staiga, atėjo Marčiulionio pakietas.
***
Neseniai pirkom radijo aparatą ir fotoaparatą. Įlindom į skolas, kaip durniai. Iš vieno skolini, kitam
grąžini. Po 5, po 10 kiek iš kurio gauni kad tik suktis. Vakar nunešiau į kooperatyvą pigiai sužymėjęs
lietuviškas knygas Bavarską, Alantą, Santvarą, Brazdžionį iš viso 39 knygas, 40 DM. Jeigu išpirks, bus
iš skolų išbrista. Į Tauschenbureau nunešiau krūvą netinkamų, iš R. Kryžiaus gautų kelnių. Ir kelias
vokiškas knygas.
***


Mainų krautuvė.

Mėgstamiausios, didžiausią įspūdį palikę vaikystės knygos:
Riki–tiki–tavi (Kipling)
Šaktarpis (Wiechert)
Dėdės Tomo trobelė (Stove)
Islandijos žvejys (Loti)
Povilo gatvės vaikai (Molnar)
Taikusis Adomėlis (?) ant viršelio: trys vaikai susikabinę rankom eina iš mokyklos ir dainuoja. Kieno?
Pragiedruliai Vaižgantas
Mužikėlio giesmė Poškos
Kaip ošia, ūžia žalioji giria (Mašiotas)
[...]
1949, gegužės 24
Mūsų mašina atvažiavo!
Tų ratukų neimk.
Velka viską į mašiną. Čemodanas medinis, dėžė su geležinėm ąsom ir milžiniška spyna. Mėlynais
dryžiais maišas. Kibiras, sudedama lova, čiužinys, šepetys grindims, kubilėlis, zuperiniu maišu aprištas, jis
pilnas smulksnių. Ratukuos trys šluotos deke apsuktos. Dvi kėdės, staliukas, čiužiniai suvynioti į rutulus.
Katė. Pjūklas.
Tėvai, lazda tavo va kur.
Einam, einam.
Ar jau?
Ar tai jau važiuosit?
Seniukas kaip galvą pametęs vaikšto iš kambario į kambarį, per kambarius nežinodamas, žiūrėdamas,
ar ko dar neužmiršo gaila palikti. Seniukai, mūsų kaimynai, jau kelintą dieną susipakavę laukia, ant
plikų narų guli.
Pusketvirto šimto šiandieną išvažiuoja į Memmingeno stovyklą. 130 išvažiavo į Australiją.
Atsisveikinimai. Pilnos gatvės šiukšlių, popierių, daržuos rūksta deginami čiužiniai, sunkvežimiai renka
šaligatviuose sukrautus į krūvas daiktus vežti į stotį dėžes, maišus, ryšulius. Vaikai laksto aplinkui kaip
pakvaišę išgyvenimas, vaikystės prisiminimai bus.
Balvočius kelnes prosija kažkieno, dabar tuščiam kambary. Išnešėm į gatvę Tvirbutus su daiktais jie
irgi j Memmingeną. Būriuojasi jaunimas, atsisveikinėja gimnazistai su gimnazistėm.
Seniukai dar būtinai nori ir geležinę krosnį nusivežti, tempia sukibę laukan.
Žmonės rėkoja, juokias, bet jie tempia, jie savo.
1949, gegužės 27
Antradienį išvažiavo apie 600. Pusantro šimto į Australiją ir keturi į Memmingeną. Ilgas traukinys
stovėjo Niederzwehreno stoty, vagonai žmonėms ir prekiniai daiktams, užrakinti. Lijo lietus ir išlydėti,
rodės, tebuvom mudu su Adolfu ir dar keli girti.
Miškinis su Norkum, girtutėliai, pamatę mus priėjo atsisveikint, beveik su ašarom. Žmonės sėdi
susitraukę kampuos, su buterbrodais ant kelių, vaikai nosis į lango stiklus įbedę. Norėjom pereit per
vagonus, atsisveikint bet lietus, lietus. Pasėdėjom Tvirbutų vagone, pas Puzinauskus, ėmė trūkt kalbos.
Stovėjau prie lango ir pirštu tryniau stiklą, kaip vaikas kai kada. Tada sakėm sudiev, susitiksim vėl, kada
nors, kur nors ir išėjom.

Priešpaskutiniam vagone IRO ir armijos valdininkai, ešelono palydai. Stovinėjo, skečiariojos, kažko
ginčijos sustoję perone stoties tarnautojai, policija. Gėralų vagono negali prikabinti savininkas girtas,
sako, nežinojo, kad reikės gėralų. Tarnautojai teisinas, ginčijas.
Išvažiuojant lietus apstojo. Stovėjom perone, beveik vienudu. Mojavom. Tvirbutienė. Gobis. Vaitkus su
Giedre žiūrėjo pro langą, ji, Monos Lizos šypsniu. Kas aš jai buvau? Kas ji man? Monos Lizos paslaptis.
Ketverius metus aš juos sutikdavau stovykloje. Su kai kuriais pašnekėdavau. Kai kurie buvo tarpais
labai brangūs. Kai kurie buvo mano išgyvenimų dalininkai. Sutiksiu kada dar? Ar, šit, visiškas kelių
išsiskyrimas? Susitinki, paeini kelio galą kartu, ir vėl išsiskiri, kas sau. DP...
Vakare ėjom per stovyklą, ir buvo kažkaip liūdna. Gatvėm lekiojo popierių skiautės, pūtė vėjas,
debesuota šaltuma. Ir juodi, tušti langai, iškraustyti, suversti kambariai, be žmonių. Protarpiais taip
tuščios, be žmonių skylės namuose. Vakar vakare visi dar buvo čia. Nejučiom pakėlėm akis į Tvirbutų
langą visai nėra dar to jausmo, kad jų čia nebėra. Arba prie Vaitkų tik vakar ėjom su Valentuku, ir
Giedrė sėdėjo prie lango, ir šypsojos taip, kaip tik ji viena temoka, taip kartu kytrai ir žaisdama. Tuščia
dabar.
Rytą iššlavė gatves, sutvarkė ištuštino apverstas dėžes, ir kai žiūrėjau pro langą rodės viskas kaip
buvę, viskas po senovei. Lyja. Groja radijas. Kažkur rėkia vaikas.
1949, birželio 1
Naktį girdėjau, buvo po vienuoliktos, ėjo ir dainavo vienas kažkas gatve. Apsukė ratą, priėjo iki gatvės
galo, girdėjos toli dainuojant, paskiau vėl grįžo, šįkart keliese. Albinas irgi parėjo, sunkiai kabindamasis
laiptais, šnapsuodamas. Ilgai šnekėjos vienas po kambarius, juokės, daužė kažką. Dabar, seniukams
išvažiavus į Memmingeną, jis vienas namuos.
Gatvėj vis šūkalojo ir dainavo vienas, keli juokės ir spardė skardines, sąšlavų dėžes.
Albinas nusileido laiptais žemyn, tarpdury jis turbūt.
Chuliganai jūs, aš jums parodysiu. Na, ko čia rėkojat. Eikit, chuliganai. Chuliganus aš visur surasiu,
kad ir Rusijoj. Eikš, eikš, aš kad duosiu tau. Tu, Ivanauskai, Ližaiti, chuliganai jūs. Aš vienas, jūs penki. Aš
nebijau, eikit čia!
Anie, girdis, keikias ir eina, atrodo, jo mušt. Albinas paknopstom pabėga laiptais aukštyn, užsidaro
duris, ir juokias, pamišėliškai, visa burna. Girti jo draugai išeina iš prieangio laukan ir nušūkaloja gatve
tolyn.
Albinas vėl išeina tarpdurin.
Jūs, chuliganai, aš jums parodysiu, chuliganai, kurvos, jibitvaimat’.
Vyrai, girdis, toliau šūkaloja ant jo ir keikias.
Tu vėl išlindai? Nori, nori tu gaut? Nori, Albinai, tu?
Na, na, na, aš Albinas, o kas tu? Kas tu? Šūdai, chuliganai jūs. Lėtai jis lipa laiptais aukštyn.
***
Mūsų kaimynai, senukai Debesaičiai, išvažiavo į Memmingeną. Albinas, jų sūnus, dabar vienas. Laisvė –
niekas netrukdo, niekas nieko nesako, kai girtas grįžta. Visad girtas. Arba kai mergų parsiveda, irgi laisvė.
Šiandien pavakare grįžo su rudu rankšluosčiu rankoj, girtas.
Velnias, iš kur tas rankšluostis? Kas man jį davė? Ryt vis tiek pragersiu.
Jis įsikiša rankšluostį užantin ir svirduliuoja priesienėly.
Tu žinai, nepyk, nesvarbu, kad aš girtas, aš nupuolęs žmogus, fronte dvi skeveldros, viena čia, prie
ausies, kita virš akių, va. Nepyk, nežiūrėk, kad aš girtas. Jūs inteligentai, žinau, mokyti žmonės. Kuris iš
jūsų vyresnis? Aš irgi. Lietuvos kariuomenėj tarnavau, puskarininkis. Eikš, aš noriu jums viską parodyti.
Mes nejaukiai stoviniuojam vidury kambario.

Va, nuotrauka iš Gaidžiūnų poligono, žiūrėk. Būkim atviri, aš visad atviras, aš viską tau parodysiu.
Jam dabar būtinai reikia žmogaus, jis būtinai nori su kuo nors intymiai ir atvirai išsikalbėti. Bet jis
visiškai girtas, o aš visiškai blaivus. Mėginu, kaip galima, įsijungti į jo nuotaiką, bet man tai nekaip vyksta.
Atrodau sau labai kvailai ir nejaukiai. Bet, sakau, tęsiu šitą žaidimą, tegu Albinas daro su manim ką nori.
Mes dvejus metus gyvenom kartu, ir beveik nepažįstami. Va, susipažinom. Aš sau jūs sau. Aš
gyvenau, ir tėvai manęs nežinojo ir nepažino, kaip aš gyvenau. Aš nupuolęs žmogus, nežiūrėk. Tu
rašytojas, aprašysi ir mane, aš žinau. Aprašyk mane, kaip geriu, aš visai girtas, tu neklausyk manęs. Rytoj
ateik, kai išsimiegosiu, kai išsipagiriosiu, apie pietus, nukirpsiu aš tave. Aš turiu iš Lietuvos kirpėjo
diplomą, žinai, Kaune, va, pažiūrėk. Aš gražiai apkirpsiu, kaip tau, gražiai. Tai rytoj per pietus. Gerai?
Ateik, apkirpsiu. Aš dėl mergos viską. Pažinai, ta, kur ištekėjo ambulatorijoj. Ta pražudė, kurva, mane.
Kitam pripiršau, o man joptvaimat’. Ateik rytoj, gerai? Apkirpsiu.
Jis įsikiša užantin rankšluostį ir lipa laiptais žemyn. Jis sustoja ir lipa vėl prie manęs.
Žinai, dėl ko aš geriu? Viską pragėriau, viską. Aš nesu blogas, nemanyk. Tu manim netiki. Tu
supranti, supranti gerai, aš žinau. Rašytojas viską turi žinot. Aprašyk mane girtą, ta kurva mane pražudė,
ta. Dėl to tik neišvažiavau. Žinai, šūdai yra lietuviai, šūdai. Nuvažiavau Butzbachan, į Australiją, viskas
tvarkoj. Konsulas sako gi: ar tu šiandien negirtas? Ne, sakau, aš nebegersiu, ponas konsule, Herr Konsul.
Lenkė sekretorė sako, atsiprašyk, sakyk, kad nebegersi, ir praleis. O konsulas sako, baigta, gali eit.
Baigta? Viskas, gali eit. Lietuviai. Šūdas, raštą komitetas prieš mane parašė, pijokas. Šūdas lietuviai,
tautiečiai. Gersiu dabar, tyčia, viską pragersiu. Mano tautiečiai yra šūdai.
Jis lipa laiptais žemyn prispaudęs skvernu rankšluostį.
***
Šiandieną išlydėjom į Butzbachą Landsbergius, Kynastus, stovėjome prie sunkvežimio, moterys
apsiašaroję, ką gi į Ameriką. Žiūrėjau į save ir stebėjaus, nieko graudaus atsiskyrimui nerasdamas.
Kažkaip, rodos, lyg ir paprastas atsiskyrimas, labai arti ir trumpam, o ne už tūkstančių kilometrų. Vakar
vakare perėjom tylūs kartą kitą gatvėm, kaip visados, po žodį persimesdami, ir atsisveikinom. Algis liepė
ilgus laiškus rašyti. A, mes visi persisėdėjom čia, pernokom, už laiko ribos, tik tuštuma laša. Pernokęs
laikas kerštingas.
[...]

1949, rugsėjo 4
Viskas pereita, viskas sutvarkyta. Net konsulas mus priėmė, paspaudė rankas... Tai dabar važiuojam
atgal į Gmündą, kol pašauks į laivą.
Tai va, vėl stovykloj. Jurkus, Mažiulis apsidžiaugė mus pamatęs. Sako, nyku ir liūdna buvo pasidarę,
nėra kas triukšmo sukeltų, kas duris spinta užremtų...
Rimeikis, Jurkus, Adolfas išėjom į laukus, užbaigt vasaros. Tikra bobų vasara dar, tokia skaidri, ir šilta.
Mes rinkom paskutines vasaros gėles ir turėjom kiekvienas po puokštę. Lyrikai vis tie lietuviai. Man
sunku įsivaizduoti, kad vokiečiai taip išėję į gamtą, suaugę žmonės, kaip vaikai rinktų ir bėgtų
strimgalviais į paupelį dėl vienos gėlytės. Panteistai...
Mes nusiplėšėm po lapuko plokštę ir bernai kaip su saulės skėčiais išdidžiai ėjome giliai išdžiūvusia
upelio dauba, ieškodami kelio, pro karklynus. Tada gulėjom po krūmu prieš saulę ir buvo tokia bobų
vasaros tyla ir girdėjos tik paskutinių bičių žemas bambesys.

Tokia graži tyla, tariau. Ir tikrai graži buvo šita tyla.
Kaip toli girdis, Jurkus sakė.
Tikrai, taip toli.
Tik varnos rudenį krankia. Girdit? Šitoj rudeniškoj tylumoj, po ruduojančiais krūmais, ir dangus toks
rudeniškas, kaip per linų ėmimą lyg linmarkom kvepia, poetizuoja Paulius.
Vėl sėdim ir tylim. Su gėlyčių puokštėm rankose. Tada einam.
Kokia įdomi žemės spalva.
Mes žiūrim į upelio pakrantę. Tada sakom:
Niekur nėra tokios žemės spalvos, kaip mūsų žemės.
Ir mes kalbamės apie paliktus rudenius. O Jonas būtinai nori vėžį ištraukti. Jis stovi prie upelio ir žiūri į
negiliai gulinčius akmenis. Jis nori autis kojas, bet mes sakom: tikim, jau tikim, kad tu ištrauksi vėžį, gali
nebebristi. O jis vis tiek nori, jis vis žiūri į akmenis, jame pabudo bernas. Tada jis grįžta atgal prie mūsų ir
šmėksuodamas žilvičio vytele eina kartu, savo ilgas ir berniškas rankas užlaužęs ant nugaros.
1949, rugsėjo 6
Pašaukė važiuot į Ludwigsburgą.
Į stotį mus palydėjo Skučai ir Berentienė. Laukėme stoty traukinio ir buvo liūdna, kai atsiskyrėme. Lyg
su savo šeima atsisveikinčiau, lyg tai mano tikros seserys ir tikra motina būtų, jie mums taip artimi, taip
neužtarnautai geri ir draugiški buvo.
Tada sėdėjom tamsiam vagone ir žiūrėjom į artėjančio Stuttgarto šviesas, kaip jos apsipylė iš visų
pusių ir apnėrė savo akimis kaip degančiu mezginiu. Mūsų traukinys nesustojo, žmonės žiūrėjo apgulę
langus pro šviesų tinklu iliuminuotą ir pervarstytą Herbstmesse.
***
Stovėjome Ludwigsburgo bažnytėlėje, prie turgaus, ir klausėmės vargonų. Vienuolės puošė altorių
gėlėmis, ir dvi mergaitės baltais rūbeliais ir su gėlių puokštėm rankose laukė prie durų vestuvininkų, ir
tada dar atėjo kelios moterys vestuviniai pasipuošę ir šviečiančiais veidais, ir jos šnibždėjo laukdamos
prie durų. O mes ėjom laukan ir žiūrėjom, ėjom per rudenio turgų, pilną vaisių, obuolių ir abrikosų ir
svogūnų, raudonų astrų ir jurginų puokščių, ir bulvių krūvos gulėjo supiltos ant bruko ir žmonės pirko ir
pylės į maišus, tempė ant svarstyklių. Prie ilgų lentinių stalų, apkrautų daržovėm ir vaisiais, stovėjo
moterys ir būriai žmonių, didžiulė ir betvarkė srovė judėjo ir mišo tarp jų plačiu mirgančiu turgaus ritmu.
***
Zylei kažkas tabaką nukniaukęs.
Kad jis bybį toj Amerikoj nusilaužtų, sako jis. Tada abu su kuopininku studijuoja kandiklius, ir rūko.
Geriausia tai medinis.
Pasistato daiktadėžę ant galo ir sėda ant jos. Zylė sėdi ant lovos galo. Čemodanai dideli, žalsvai
nudažyti. Kambary devynios lovos, ant palangių veidrodėliai, puodukai, popierių gniužulai. Abu sėdi ir
rūko tylomis. Kiti visi išėję.
1949, rugsėjo 29
Pirmadienį traukiniu atvažiavome, kartu su aštuoniolika kitų lietuvių, į Ludwigsburgo emigracinę
stovyklą. Buvo šaltoka, drungna, norint ir bobų vasara. Keista savijauta. Kažkaip nesinori tikėti, kad taip
jau atsiskiri, ir gal ilgam. Birutė su Aldona mieguistos, iš lovos, užmerktom akim. Kaip per sapną purtė

galvas ir vėl krito į lovą buvo septinta ryto kaip balti angelai, o mes susėdom į sunkvežimį, kieme
mojavo Berentai su Skučiene ir išvažiavom.
Ludwvigsburge: stovėjimas eilėse, prakaituodami tempėm savo čemodanus, davė kambarį žemai rūsy
su dviem langais, matos praeinančių kojos, vaikai renka kaštonus, girdis, kaip pokši krisdami. Stovykloje
didelis judėjimas, šventadieniškiau apsirėdę visi, skuba, vis lekia. Daktarai, persišvietimai, kraujo
tikrinimas, akys, skiepai.
Šiaip, visas darbas vaikščioti prie lentų, ar neiškabinta sąrašas, ar nėra tavo pavardės prie plaučių
lentos, ar prie konsulato, ar vėl prie ko. Nuo jūros pusės be perstojo pučia žvarbus užsispyręs vėjas.
Pažiūrim, pastovim prie vienos, tada einam prie kitos lentos, ar lošiam šachmatais. Kartu kambary
Šulaitis, Zelenkevičius, Rimkevičius ir du vyrai iš kuopų, amžinai pasakojas apie kuopų vagis.
Laukiamajame prie DP gydytojų visų akys nukreiptos į duris, pro kurias įeina seselė su sąrašu, tokios
stebuklingos durelės. Įėjus jai, visi sučiuža sukyla ir ištiesia kaklus, o nepašaukus vėl sėdi valandą, dvi,
tris. Aplinkui šmižinėja žydeliai, klausia, ką turi parduoti, čia daug jų.
Rimkevičius vartosi po lovą ir bando atsistoti ant galvos. Groja armonikėle ar dainuoja kartu su Zyle
(Zelenkevičium) „Paliksim tą kraštą, kur tiek kentėjom“ plim plim plim, plim plim plim (kur žodžių
nežino). Šulaitis skaito laikraštį, Adolfas išlipo pro rūsio langelį laukan ir nuėjo spardindamas kaštonus.
Zylė: Neturiu balso šiandien, negaliu dainuot.
Šulaitis: Tu iš viso be balso.
Zylė: Tos mažosios kiaulytės, užriestos uodegytės.
Rimkevičius: Bravo.
Lauke per garsiakalbį groja radijas, amerikoniškas šlageris.
1949, spalio 7
Laukiam, kol pašauks į Grohną. Vizas pasirašėm, daiktus 247 kilogramus atidavėm vakar. Kai
pamatė, kad devynios dėžės su knygom, o tik vienas čemodanėlis su drabužiais, numojo ranka su
nusistebėjimu. Verdammt wenig, ir praleido net nežiūrėję. Nerimta... Atrišo vieną dėžę, pažiūrėjo visi
apstoję, kaip ožys į rūtas, ir vėl liepė užrišt.
Pasitaiko ir atmestų. Gailiausia Budriui. Šeima didelė, vien vaikai. Atmetė, kad tėvas neįskaitė rankos
rašto. Laikraštį paskaitė, bet rankos rašte, ir dar susijaudinęs, suklupo ant greitųjų. Ir nors visi kiti ir
žmona, ir vaikai ir skaito, ir rašo puikiausiai visą šeimą atidėjo šešiems mėnesiams. Įsileidžia visokius
skaitančius ir rašančius sukčius ir chuliganus, o padoraus neįsileidžia vien dėl nago juodymo. Aš žiūrėjau
į juos, valgykloje, prislėgtus, ir varganus, ir man buvo pikta ant visų amerikonų ir ant visų biurokratų,
mokytų idiotų, sėdinčių konsulų ir patarėjų vietose. Pikta.
***
Valgom vėl prie masinių stalų. O, kaip aš neapkenčiu šitų masinių stalų. Masiniai stalai man yra karas,
barakai, prievarta, žmonių galvijinimas.
Aš dar prisimenu iš Biržų, kai turėjau valgyti Jasiūnienės valgykloje, pietus, kur prie vieno stalo irgi
dvidešimt burnų sueidavo, mokytojai ir valdininkai, ir šiaip užvažiavę į turgų ar kur ko. Kokį mėnesį tai
akių nepakeldamas nuo šaukšto, prigulęs ir bijodamas pasigręžti, prakaitu apsipildamas ir jaudindamasis
valgiau ir krito varvėjo per smakrą ir dar nejaukiau būdavo man rodės, kad visi į mane žiūrėjo: žiūrėk,
tas ūkininko vaikas nei valgyt kaip reikia nemoka.
Išeidavau kaip iš pirties ir maža ko sotus. Eidavau, tada, kur nors mažoj gatvelėj, užu gaisrinės, pas
murziną žydelį, ir gerdavau pieną su baronkomis, vienui vienas, ar su pora ūkininkų ir moterų kaip
lygus su lygiais, ir dabar jau nesijaudindamas, ramus. Mėnesiai praėjo, kol supratau, kad ir pas
Jasiūnienę niekam nėra labai svarbu ir niekas nežiūri labai, kas kam priešais valgo ir kaip valgo,

kiekvienas turi savo mintis ir savo dubenį po nosim. Dabar, valgydamas kartu prie vieno stalo su trim
šimtais, prisimenu Jasiūnienės valgyklą. Valgau kaimynų suspaustas, suglausta krūtine, rankom prie
šonų, tejudindamas jas kitaip negalima kaip lėlė, į viršų žemyn, į viršų žemyn, nė atsikvėpti gerai
negalėdamas.
Vakar praleidom paskutinį vakarą Ludwigsburge. Atvažiavo Gobis, išgėrėm po alaus bokalą,
pasivaikščiojom po miestą. Ėjom būreliu ir dainavom, patyliukais taip. Bet langai tuoj buvo pilni galvų.
Kas čia dainuoja? Taip jau nebeįprasta, kad kas dainuotų ne girtas, o šiaip sau, kad nori dainuoti, kad
patinka. Rytą sako Zylė:
Velnias, jūs daužotės visą naktį, o aš blogai miegojau.
Tai va, mes sakom, o mes viską suspėjom ir pasidaužėm, ir padainavom, ir pasivaikščiojom, ir
išmiegojom puikiausiai.

1949, spalio 12
Pakeliui į Bremeną. Traukiny.
Gaila, kad aš nagų nenusikirpau.
Tai gerai, amerikoniškiau atrodysi.
Priešais ant suolo kampe kreivai užsigulęs skaito Herlitą kunigas, kitam kampe iš kuopų, jau snaudžia.
Lemputė menka, gazinė.
Tai biškį pavažiavom.
Svarbu, kad ne vietoj.
Traukinys sustojo kažkur laukuos, tamsumoj, tik garvežimis ūžia ir šniokščia taip patyliuku.
1949, spalio 13
Visą naktį važiavom. Rytą, švintant, gulėjo rūkas iš abiejų pusių, slėpdamas paškutinįkart
pravažiuojamą Europą, duodamas matyti tik siaurą pageležinkelio namų ir nurudavusių rudeniškų miškų
ruožą. Rudi rudi jau miškai, nors lapai dar laikos. Ruda, rūke paskendusi paskutinių bobų vasaros dienų
Europa. O, Europa, tau tik bobų vasara tebėra likus, pragyvenai savo gyvenimėlį, Europa, pragyvenai...
Didžiulės runkelių krūvos ir lapų guli ant laukų ir aplink trobas daržuose. Įdienojus, saulė švietė per
Veronikos skarą ant padūmavusių akiračių, ant prasidedančių Šiaurės Vokietijos lygumų, sūrių ir šaltų,
vienišų. Ir malūnai savo keturiais sparnais susikryžiavę ant lygumų, ir šiaudų stirtos prie trobų. Tai
pažiūrėk gerai, šimtu akių. Šeši šimtai akių tylomis žiūrėjo pro traukinio, ne, pro prisiminimų langą.
Grohn.
Tarp Amerikos ir Niekieno žemės. Žmonės šventadieniškai taip vaikštinėja, laukia. Radijas groja,
nuotaika keista, nei Europoj, nei Amerikoj kažkokia tuščia pauzė pauzė tarp vargo ir nežinios. Nieko
tikro, vaikštai nežinodamas, ar šypsotis, ar būt rimtam, ar ko.
1949, spalio 17
Sėdim ir laukiam laivo.
Vakar Izidorius Vasiliūnas davė smuiko koncertą. Grojo Aumere. Jis grojo pačia širdimi. Kuklus,
lietuviškas bernelis, kuris nemoka, ir nepritiktų jam tai, itališkų pozų. Pas jį nėra jokio nereikalingo
efekto, jokių štampų tyras smuiko lyrikas. Kai jis taip su savo smuikeliu ant podiumo stovi publikai

plojant, toks kuklus ir nepretenzingas šis menas yra jo, šis menas jam yra viskas.
***
Aplankėm Vegesacką. Nedidelis uosto miesčiukas, išsitiesęs tolyn pagal Weserį, žiočių link. Silkių
uostas, pilnas nešvarių žvejų laivų ir valčių, dvokia nesūdytom žuvim ir gėlu vandeniu.
***
„General Howze“, mūsų laivas, jau uoste.

Bremerhaven, 1949, spalio 19
Visa krantine pūtė išilgai vėjas, viską nešdamas, draskydamas eilėje prie laivo tilto stovinčių, paskutinį
kartą ant Europos žemės, DP plaukus, visų akys buvo įbestos į čia pat laukiantį laivą, baltą gulbę, kuri
juos nuneš į pasakų kraštą...
Antrą valandą buvom visi laive. Kajutė E–9, žemai. Mūsų laivu plaukia 100 000-tasis DP į JAV,
ukrainiečių šeima, su dviem vaikais. Krante grojo sunkus pučiamųjų instrumentų orkestras. IRO
pareigūnai sveikino ir kalbėjo į mikrofonų puokštę, transliavo per USA karinį siųstuvą, grūdosi
fotoreporterių būriai visa pakrante, krito ant grindinio aparatai, o 100 000-tasis DP baisiai nejaukiai
stovinėjo nežinodamas, ką daryt, su vaikais ir gėlėm glėby, kol pagaliau comedia buvo finita ir leido
jiems įlipt į laivą, o „spauda“ sėdo į savo „mašinas“ ir krantinė vėl buvo tuščia, tik vėjas pūtė kaip pūtęs, ir
keli uosto darbininkai atkėlė nuo laivo tiltą ir atrišė nuo geležų laivą rišusias virves. Tada, lygiai trečią
valandą, dusliai nušvokštė paskutiniai trys laivo kaminų sušukimai, pora pamosavimų nuo kranto.
Krantinė buvo visai tuščia, tik, sakiau, pora uosto darbininkų mėlynais ir nuo plovimo nublukusiais
kombinzonais, stovėjo dar ant kranto. Ne, niekas neatėjo mūsų išleisti. Pamažu dar, bet vis greičiau
laivas pradėjo atsiplėšti ir tolti nuo Europos. Buvo kelios akys su ašarom, kelios susidūmojusios, bet
dauguma buvo dar pilnos netikėjimo, dar netikėdamos, kad štai laive, kad jau tikrai, jau tikrai. Europa?
Europa jau tolinas? Ne, dėl to niekas nesijaudino. Argi DP per tiek metų neįprato susirišti ir vėl išsiskirti,
susirišti ir vėl išsiskirti, kiekvienas vis į kitą pusę, kitą pasaulio kraštą, vis į kitur draugystės, susirišimai,
žodžiai, veidai, pasibučiavimai, viskas pasilieka tik prisiminimuos, ir tai retai net prisiminti tetenka, vis
nauji gyvenimo ir vargo kalnai, naujos šalys užgriūva, nauji žmonės, ir manai, o, palauk, parašysiu,
parašysiu, kai sustosiu, tuoj tuoj sustosiu, bus laiko pažiūrėt atgal, prisimint sustot nežinodamas, kad
tu jau niekados nesijausi tikrai sustojęs, kad tu niekados jau nebūsi NAMIE kad tu jau niekados
nesustosi jūs vis bėgsit, broliai ir seserys, jūs vis bėgsit su namų ilgesiu –.
Greit pradingo paskutinės Weserio pakrantės ir tik žvejų laivai dar liudijo mums apie netolimus
krantus ir miestus. O bangų kalnai vis didėjo, vis augo, vis ritosi, vis ritosi, vis putodami žirgų būriai
purslojo vėjuotose jūros pievose. Vėjas truputį, laikinai, nuščiuvo, tačiau naktį jis vėl sugrįžo ir laivas
stūmės lėtai, po penkiolika kilometrų, o bangos supo ir daužė ir šniokštė, ir mes visą naktį voliojomės po
savo lovas ir tik lubų geležys girgždėjo ir siūravo.
Jau iš vakaro buvo pilna vemiančių ir visais pakraščiais kriaukšėjo Lietuvos ūkininkai... O varge vargeli
tu mano, ką Lietuvos ūkininkai daro Atlante?.. Kas atsakys... Rytą, po nakties vėjo ir supimų, buvo visi
pasieniai ir kajutės, ir laiptai apdrėbti tirštai ir skystai, aitri rūgštis ėjo per visas kajutes. Iki pietų visais
pasieniais slampinėjo šlitinėjo išbalę ir su raiščiais ant kaktų žydeliai ir poniutės, labai nedaug buvo
tokių, kurie išsilaikė. Mes su Adolfu dar laikomės. Sukirtom visus pietus, ir vakarienę, būčiau dvigubai

surijęs. Makas smakas, jie sako. Nuo pietų mažesnės bangos, o ir šiaip jau pradedam apsiprasti su
supimu.
Žiūriu žiūriu į jūrą ir negaliu atsistebėti jos galybe. Nei galo, nei pradžios. Įkrisk tai kaip ir nebūta
tavęs. Tikrai, vienas iš pirmųjų elementų. Ji kilnojas ir kilnojas, verda ir verda, čia skaisčiai žalia, čia
mėlyna, čia ji juoda, čia vėl kaip pieno putom pasipurkščia, alum. Galybė, sakau, galybė, dabar suprantu
geriau ir Byroną, ir Mickevičių. Kažkada, seniai seniai ji sujudėjo pirmą kartą ir dar vis juda...
1949, spalio 21
Keista, kai žiūriu į šitas marias ir kai mūsų „General Howze“ bangos mėto tartum šapelį su dviem
tūkstančiais DP ir galvoju, stebiuosi, kaip seniau žmonės paprastais, iš medžių susinertais laivais
apiplaukė jūras marias ir prieš audras laikės. Didelė yra ir siaubi, jūra, bet žmogus irgi yra didelis ir
siaubus. Naktį į trečiadienį, išplaukiant iš Vokiečių jūros, vėjas siekė iki dešimt balų, ir vakar visą laiką
pūtė iki devynių, ir šiandien. Milžiniški vandenų kabai susikelia ir griūva, ir išmeta ant savo keteros laivą
tartum šapelį, mėtydamos nuo keteros ant keteros, kaip pečialindė siūbuoja uodega žemyn, galva
aukštyn, ir sūrios bangos staiga užsipurkščia ir užsilieja per denį. Vakar gavau porą bangų, šiandien
drabužiai druska apibalę. Vakar pradėjo šuorais eiti lietus ir šalti drobliai, šiandieną nukapojo denį ledais
ir visa jūra buvo balta ir pasišiaušus.
Trečiadienio vakare dešinėje degė Doverio žiburių virtinės ir laivo prožektoriai tarpais nušviesdavo
juodas pakrančių uolas, kaip sienas atsistojusias vidunakty. Nedideli žvejų laivai siūbavo visu savo svoriu
krisdami ir vėl pasikeldami, ir vėl sunkiai puldami ir dideli iš tolimų kelionių grįžo milžinai keleiviniai
šviesiom kabinom ir kilniai ramūs. Kairėje degė Prancūzijos švyturiai ir miestai. Visą naktį plaukėm
Lamanšu, vėjas trukdė plaukt greičiau negu 18 mazgų ir visą naktį, iki paryčių, Anglijos pusėje degė
miestų šviesos ir Leuchtschife.
Vakar praplaukėm paskutines Airijos pakrantes, niūrias ir juodas, paskutiniai žvejų laivai pasiliko,
paskutiniai švyturiai. Dabar vienas begalinis vanduo aplinkui nuo ryto iki vakaro, vėjas ir bangos, lietus
ir šturmai. Retkarčiais žuvėdra, ar delfinas išnyra iš bangos, kaip iššautas gelmės.
Jaučiu, kaip Europa tolsta tolyn, užu vandenų. Kartu jaučiu kažkokią neaiškią baimę lyg nuodėmę,
gamtinę nuodėmę palikt Europą, organinę nuodėmę. Ar nėra gamtos reikalavimas neapleist savo vietos,
gint, laikytis jos visom šaknim? O gal žmogus tuo ir skiriasi nuo medžių, gyvulių, gamtos, kad jis gali, ir
gal turi atsirišt nuo pagrindo, nuo vietos, nuo pirmo gimimo, kad augtų? Kas žino.
Vėjai, nuolatinis siūbavimas pakirto žmones. Visose kertėse, apsikabinę laiptus, ar čia pat, ant denio
visuos pasieniuos, guli sugulę, dažnas trečią dieną nevalgęs, išbalęs, nusilpęs, kriauksi ir dejuoja ypač
moterėlės, bet daug ir vyrų. Ten du susikabinę neša moterį iš kajutės laukan. Ten, vėl, prisilaikydama
vyro peties, bando eit į kitą pusę.
Rytą nuo 8 valandos iki dešimtos ir vakare nuo trijų iki keturių dirbu. Mano pirmas darbas
amerikiečiams. Valau sales, apačioj. Dirbam aštuoniese. Dulka, bjauru, smirda dezinfekciniais skysčiais.
Bet kentėt galima. Blogiausia su supimu, jis kajutėse jaučias labiau negu denyje. Bet organizmas pats
palengva prisitaiko prie naujų aplinkybių. Jokio širdies pykimo nebejaučiu, ir galva nebesvaigsta.
Blogiausia buvo vakar, prieš pietus. Stovėjau eilėje laukdamas savo pirmos algos, savo pirmų dolerių, ir
staiga staigus laivo uodegos kritimas suspaudė vidurius ir vos spėjau iškišti galvą pro duris, šliūkšt išėjo
mano pusryčiai. O gal tai tik buvo mano reakcija į pirmus dolerius...
Šiandien, trečią valandą, laivo pranešimu, esam jau už 853 mylių nuo Bremerhaveno, dar 2720 mylių
(4104 kilometrai) ligi New Yorko. Vidutinis šios dienos greitis 10,80 mazgų (19 kilometrų).

Pirmadienis
Jau nuo šeštadienio jūra ramesnė, vėjas nukrito iki 4 balų. Bet siūbavimas didelis, mala į visus šonus.
Naktį volioja iš vieno lovos krašto į kitą, stabilizuojies tik gulėdamas aukštielninkas ir išskėstom rankom
ir kojom, visa plokštuma kaip nukryžiuotas kad tvirčiau priglustum prie lovos, kad nevoliotų. Šiąnakt
visai nebuvo galima miegoti, vis blaškė. Plaukiam išilgai bangų, tai ir supimas tik į šonus.
Ligoniai jau taisos. Daugelis po trijų keturių badavimo dienų ima nuryt pirmus kąsnius. Ypač moterų
daug nusilpusių. Mat baisiai neprotingai buvo paskirstytos kajutės. Moterims ir vaikams teko gale laivo,
pačiame supime. Stovi ten ir jauties, kad taip krinti ir krinti į kiaurą minkštą tuštumą.
Laive betvarkės daugiau negu reikia. Laivo gydytojas man sakė, kad sergančių procentas siekė iki 80, o
kitais plaukimais būdavo tik 25 %. Gerai, jeigu yra kas sergančiu rūpinas, bet daug yra plaukiančių
vienišai, tai tas dienų dienom išblyškęs guli tvankioj kajutėj niekieno nerūpinamas, be maisto nes
uždrausta maistą iš valgyklos išnešt. Moterų kajutės atrodo kaip ligoninės. Pirmą kartą jūroj, kratymas,
supimas, susikimšimas, blogas oras visus pakirto. Šitie DP ne jūros žmonės. Dauguma jų iš lygumų, nuo
kalvų, ūkininkai.
***
Mano pirmas susitikimas su Amerika:
Dirbdamas virtuvėje, šiandieną tempiau ir verčiau į jūrą kažkokius skysčius. Tai sakau, kas čia per
daiktas. Tai sako, čia kiaušinių tryniai laivo virtuvė tik baltymus naudoja. Taip pat išvertėm dėžių dėžes
duonos... O maniau, kad javų, kavos ir kitų maisto produktų pylimas į jūrą galėjo būti įmanomas tik
anais, sočiais laikais... Bet dabar mačiau pats savo akimis, ir aš pats dar verčiau, ir man mokės pinigus už
tai...
Prisimenu, badaujančioj pokario Vokietijoj, kuopininkai sakė, vasarą duonos kepalais kūrendavo
krosnis, nenorėdami paprašyt mažiau pristatyt gali žiemą nebepridėti atgal... Taip pat krosnis kūreno
manų kruopom, avižom.

***
Plaukiam, plaukiam ir nei galo, nei pabaigos, vanduo ir vanduo, vėjuj pasišiaušus jūros rococco.
Ant laiptų, rėmą apsikabinęs, sėdi rabinas ir skaito nutrintais odiniais viršais maldaknygę, baltas ir
išblyškęs.
Sustojam būriu ir dainuojam. Valandomis dainuojam, mūsų dainos palieka Atlante, tūkstančius
kilometrų nusidriekia jos gal kada nors kas nors jas atras...
***
Jūra aprimo. Pasitaiko vis daugiau ir daugiau laivų sutikti, vieni visai netoli praplaukia, kitų tik dūmus
tematom, ilgai, horizonte, dūmų juosta. Užskrenda žuvėdrų. Gailiai taip žiepsi.
Sėdžiu savo kajutėje. Klausaus ventiliatoriaus ūžimo. Guliu lovoje, bandydamas galvoti. Negaliu
koncentruotis. Čia pat, apačioj, jaučiu jūrą. Negaliu iš jos ištrūkti, jaučiuosi kaip jos vergas. Vergas aklos
jėgos, fizinio atkaklumo. Aš žinau, ji tai žino. Jėga be jokios žmogaus kultūros ar sielos. Ji nori mane
pasiimt atgal. Čia, šitoj vandens platumoj, begalybėj, ji turi gerus šansus laimėt prieš mane. Taip, aš iš jos
atėjau, bet aš dabar jau visai kitur.
Pirmas dvi dienas aš buvau visai pagautas. Bet dabar pradedu kovoti, priešintis, gintis. Bandau
atsikariaut savo. Bet fizinė jūros esmė, jėga pereina per viską. Žmogus čia tik praeivis, gal net priešas.
Jūra niekados nebuvo žmogaus draugas. Čia visos pasitraukę dvasios, demonai siaučia, žmogaus

nepakęsdamos, primityvios sielos, primityvūs demonai. Jaučiu jų artumą visą laiką. Ir žinau, kad jie mane
gali sunaikinti bet kurį momentą. Tai bandau būti labai tylus, nepastebimas.
Prisimenu Mėlynąjį kambarį, kur, sakėm, a, čia lengva galvoti, šnekėtis, visas kambarys lyg minčių
prisisunkęs, žmogaus sielos. Čiagi, dabar, ant jūros, vidury Atlanto, jaučiu, niekas negelbės, nepadės:
viską turiu patsai iš savęs, iš pačios visatos esmės ištrėkšti, išveržti: čia mano sielos, mano žmogiškosios
esmės bandymas. Čia tik oras, tik vėjo ir druskos pritvinkęs, ir daugiau negu bet kada ar bet kur verčia
mane gręžtis į patį save, nieko kito nėra ko atsiremti. Tai ir pradedi į save žiūrėti, ir savim abejoti ar, gal,
savęs ieškoti, to savęs, kurs galėtų atsispirti Atlanto demonams, čia, dabar, šitame laive, su dviem
tūkstančiais kitų, bet vis tiek vienui vienas, tik aš ir jūra, Atlantas –.
A, Atlantai, aš žiūriu ir matau, kad daug esu savin prisisiurbęs, kad esu tvirtas, viduj, ir galiu prieš tavo
aklą jėgą kovoti, ir aš nesijaučiu visai vienas toje kovoje: visa žmogaus kultūra yra su manimi, aš ją čia
dabar statau prieš demonų jėgą, ir aš turiu šansų atsilaikyti nežinau, bet bandau, taip, aš turiu šansų
išsimušti iš Atlanto glėbio, tolyn į erdves, į kitas dimensijas, kur tavo jėga yra bejėgė, ir užmegzti ryšius,
per šitas begalines tolumas ir aklą bangų siautimą, užmegzti ryšius su kažkuo, kas yra didesnis užu jūrą,
kas ir Atlantą verčia siūbuoti ir būti.
Tai į nežinią plaukiu. Aklai, bet su pasitikėjimu.

Amerika, arba Šviesų paunksmėje
Šešioliktas perskyrimas
Pirmos savaitės New Yorke, Brooklyne. Pirmi darbai. Bedarbio savaitės. Liūdnos, vienišos Kalėdos.
Pradedam filmuoti. Pirmi susitikimai su „senovės“ lietuviais... Apie darbininkų solidarumą... Vienišos
dienos, naktys Brooklyne.
1949, lapkričio 10
Baigias antra savaitė Amerikoje. Iki šiol negalėjau rast laiko atsisėst ir rašyt. Vis laksčiau. Dabar antrą
dieną dirbu geležies išdirbinių fabrike. Turim savo butą, nebeturim Landsbergių varginti. Tai viskas
atrodo geriau.
Pagal konsulo popierius, mes turėjome važiuoti į Čikagą. Bet pamatėm New Yorko šviesas ir sakom:
mūsų vieta čia. Būtų kvaila, sakom, būt New Yorke ir važiuot į Čikagą.
Buvo jau vakaras, kai įplaukėm į prieuostį. Žiūrėjom visi užgulę relingius, matėme tolumoj New Yorko
šviesų sietą, ir iš abiejų Hudsono upės pusių degė žiburiai ir lėkė automobilių šviesos. Rytą buvo didelis
rūkas, ir miestas tik kur ne kur išlysdavo ir vėl prapuldavo, ir Laisvės statula išlindo ir vėl prapuolė –
tikiuos, ne simboliškai. Palengva stūmėmės į New Yorko širdį.
Algis mus pasitiko. Manė, kad Čikagon važiuosim. Kai pasakėm, kad mes pakeitėm planus, jis nuvežė
mus pas save, į Brooklyną, į Williamsburgą, Meserole Street, kur jis su tėvais apsistojęs.
Kitą dieną ėjom gatvėmis, į požeminį traukinį, dairėmės iškėlę galvas į Empire State Building, ir per
Brooklyną, vaikščiojom su Algiu ieškodami buto ir žiūrėjom į šaligatviuos suverstas šiukšlių krūvas, ir
liūdnas, nuplikytas žoles, ir vėliau, vakare, Time Square, Manhattane, liepsnojo ir mirgėjo mirguliavo
reklamų šviesos, kioskai, užkandinės, kinai, lokalai, krautuvės.
Ne, nieko nauja labai visa tai nebuvo. Viskas maždaug taip, kaip buvau įsivaizdavęs, ir net mažiau,
negu tikėjaus ir tempas, ir apsirengimas, ir dangoraižiai, ir guma, ir džiazas. Stebuklo nepamačiau.
Reikia pataikyt vietą ir laiką, žinot, kur ir kada, sporto stadione, naktinėj landoj ar Times Square, kad

pamatytum stebuklą. O šiaip viskas paprasta, murzina, vienoda, nieko ypatingo. Šalia automobilių
kimšynės eina tūkstančiai pėsčių. Šalia dangoraižių prisiglaudę triaukščiai namukai, kioskai. Šalia
paskutinės mados rūbais apsirėdžiusių sėdi fabrikų darbininkai ir, užuot kramtę gumą ją kramto
Europoj... paniuręs koks sėdi ir verčia Daily Mirror lapus, ir skuba į požeminį ir iš požeminio.
Rytą užvalgom ko paskubom ir leidžiamės į medžioklę. Pradžioj žiūrėjom darbo ir butų tik kur kas
pasakė, bet, nieko nepešę, pradėjom eit aklom. Ėjom, vaikščiojom, valandų valandom, sunkiom kojom
per gatvių mezginius, įbedę akis į langus, duris, ar nėra prikabinta skelbimo apie kambarius, darbus.
Daug butų skelbia, bet brangūs. Užvakar apsistojom pas tokią seną lietuvę, Ten Eyck gatvėje.
Darbo biuruos šimtai tarnautojų, sėdi savo kambariukuos. Šimtai bedarbių stoviniuoja aplink darbo
pasiūlymų lentas, su ryšuliukais po pažasčia, nunešiotais batais, sulopytom kelnėm. Atsakymas vis tas
pats. No. No. No. Gal rytoj. Pastyra akys, apima toks beviltiškumas ir apatija. Galvoji vien tik apie darbą,
kur jį gauti, ar pavyks gauti nesvarbu, kokį darbą, kad tik darbas. Jau, jau, rodos, jau pažada, jau yra ir
vėl sugriūva. Buvau nusiųstas į skalbyklą nuvarė atgal į biurą, nebereikia.
Dabar dirbu geležies fabrike. Biurui sumokėjau, Algis paskolino, trylika dolerių už šitą darbą. Darbas –
dėliojam tokius miniatiūrinius oblelius, darbas monotoniškas, pirštai atspuro ligi kiaurumo besukiojant ir
beveržiant sraigtelius, šiandieną vos galėjau suimti, skauda, pūslės užsidėjo ant nykščio. A, visai kaip
Elmshorne...
Nuėjau į Van Gogho apžvalginę parodą Modernaus meno muziejuje, atsigavau.
1949, lapkričio 16
Penktą dieną dirbu G.M. Co. fabrike. Tris dienas sukinėjau sraigtelius, dvi dienas gręžiau, spausdamas
sunkią varstoto rankeną. Paskutines valandas rankos vos nuspausti bepajėgia, traukiu užsigulęs visu
kūnu. Sopa krūtinė ir pilvo raumenys. Įsilaiduoji ir dirbi automatiškai. Įdedu, patraukiu, paspaudžiu.
Įdedu, patraukiu, paspaudžiu. Taip visą dieną. Galvoti negalima nieko, mintys šokinėja palaidos ir be
sąryšio, kibirkščiuoja, čia viena, čia visai jau vėl kita, ir greit nebežinai, ką prieš minutę galvojai, ir vėl
rankos ir visi raumenys prie varstoto, ir akys visą laiką įbestos seka varines gilzes ir plieno badiklius.
Pertraukos per pietus pusvalandis. Yra toks kambarys su geležinėm murzinom spintom drabužiams ir
priešpiečiams. Vidury kambario sėdi per pertrauką apgulę ant tuščių statinių, ant kiaurų dėžių ir lentų
negrai ir amerikonai, jų drabužiai alyvuoti ir rūdžių suėsti, rankos irgi rūdinos, ir tik dantys blizga, ir rėkia,
ir gargaliuoja vienas per kitą, nieko nesuprasi, visą laiką žaidžia kauliukais iš pinigų, ridena ir meta
kiekvienas čia pat į būrio rato vidurį pinigus ir šaukia ir rėkia, ir vėl ridena ir žiūri, ar neatsivertė šeši.
Krūva storų merginų aplinkui prie stalų. Jos pakuoja ar dirba prie lengvesnių mašinų, lipdo karpo riša
kikena iškišę dantis, ir jų veidais ir jų kūnais trykšta tik kūnas ir nelabai daug ko kito, ir jos vis dainuoja,
tokiais plonais, aukštais balsais.
Visur geležies ir plieno kvapas. Plienas virsta dulkėm, plienas turi kvapą, plienas miršta, kaip medžiai,
kaip žolės. Stovėjau rytą požeminiame atsišliejęs į geležies stulpą, ir šaltis, vėsa veržėsi manin šalta
srove. Būriai stovėjo stoty, visas peronas buvo pilnas važiuojančių į fabrikus, įstaigas, krautuves,
restoranus. Lipdamas žemyn mačiau ant laiptų, ant laikraščių krūvos vieną gulint, ant šalto cemento,
šalto, kaip visa žemė, gulintį, prisiglaudusį prie žemės, visai prie jos, mirusiam nebegalima būti arčiau
jos. Ir nežinau jau dabar, kas tikresnė čia, ar žemė, ar geležis...

1949, gruodžio 5
Mačiau Roma Cita Aperta, Henry V, Crime and Punishment (su Blanchard’u), Mano universitetai (rusų),
Madame Bovary, Prokofjevo Trijų apelsinų meilė (opera). Perskaičiau Molnaro Liliom, Arthuro Millerio
The Death of a Salesman, Rice’o The Adding Macbine.
Dirbu G.M. Co. Montuoju žirkleles, repleles, suktuvėlius, obliukus, švirkštus, pieliukes, o kartais pats
nežinau ką. Grąžtus montuojant, taip visą dieną suki, delnu nebegali prisiliesti, kad ir su pirštine. Pūslės
ant pirštų. Turiu ieškot kito darbo.
Darbas dažniausiai kelias dienas būna tas pats, tai pirštai patys dirba, automatiškai, jie gyvena savo
judesių gyvenimą, tik galva, kad neišprotėtum, taip turi vis ką nors galvoti, taip apie viską apsukai, apie
viską galvoji. Pradedi taip nuo artimiausios aplinkos, ką akys mato, ir nusikeli į vakar ir į užvakar, kiek
prisimeni, ir planas po plano, vis. Radiatorius šildo čia pat prie kelių. Ilgi stalai pagal sienas. Dirbu, stoviu
nugara į kitus, dirbtinėj šviesoj. Šilima ir mašinų vienodas ūžimas. Moterys dainuoja kažkur kampe
miegančiai taip, kad užmirštų gal laiką. Ir aš, dažnai įsileidęs kurion meliodijon, niūniuoju tyliai, ir tada
galiu nieko negalvoti ir laikas lyg greičiau praeina.
Vakar buvom Vienybės koncerte. Santvaras, Mazalaitė. Tysliava daug nušnekėjo. Sako, aš irgi kvailas
jaunas buvau, vaikiaus modernizmų, bet dabar atėjau į protą. „O šitai Santvaras, jis sako, jis visą laiką
išbuvo jis pats, visi modernizmai pro jį praėjo neužkliuvę. Va, visokius Majakovskius vaikėmės, o jis
vėliau ir pats nusišovė.“ Lyg Majakovskis būtų dėl savo poezijos formos klaidų nusišovęs! Koks idiotiškas
kalbėjimas. A, ponai: parašykit nors kaip trečiaeilis Majakovskis, irgi būtų šis tas. O ir Santvaras: lyg jo
forma ir turinys būtų visai taip nepaliesti modernizmo.
O šiandien Vienybės redakcijoj susiginčijau su Mazalaitė. Ji sako: a, kūrėjas yra gimęs kūrėju, jis kaip
paukštis: kur bebūtų augęs, dainuos. „Vargu mes ką galim naujo išmokti iš kitų“ (iš amerikiečių,
prancūzų, rusų); „mes galim ir iš savęs giedot“.
O aš sakau: taip, bet ir giedot irgi reikia iš kitų pasimokyti, kad gražesnė daina būtų. Visi turim ko
dainuoti, bet kai kas uždainuoja tai nieko neišeina: ar gerklė neišneša, ar plaučiai, ar kaip ožys staugia,
ir žmonės šaukia: nustok, nustok bliovęs!
1949, gruodžio 12
Vakar buvom N. Y. City balete. Matėm Guests (Blitzstein–Robbins), Firebird (Stravinsky–Balanchine–
Chagall), Bourée Fantasque (Chabrier–Balanchine). Balanchine: tikslumas, išdėstymo, choreografijos
išradingumas, apšvietimas, vaizduotė, pasaka. Pirmą kartą pamačiau ir pajutau tikrą baletą. Buvau
apsvaigęs. (Šoko Maria Tallchief.)

1949, gruodžio 19
Keturias savaites dirbau G.M. Manufacturing Co., Long Island City. Fabrikėlis nedidelis, virš šimto
žmonių. Negrai, italai, rusai, amerikonai. Visi vos judina pirštus, stumia valandą po valandos, darbo nėra.
Dirbau montavimo skyriuje, su dvidešimčia kitų. Pagrindinė tema: moterys. Inžinieriai nešioja sex
žurnaliukus, rodo moterims ir kvatoja. Moterys, visos kaip ir vyrai iš neturtingų šeimų, be
išsimokslinimo, padribusiais pilvais. Jos šaipos ir mirksi akim ir kabinėjas prie visų. Mano kaimynai kalbas
su manim tik apie mergas. Rodo pirštais ir klausia, ar patinka ta, ar ta. Ir jei sakau, ne, man nepatinka ta,
tai jie tempia kurią pagriebę prie manęs ir rėkia per visą dirbtuvę, kad ana man nepatinkanti. Tai dabar
sakau, visos man patinka. Tai jos dantis rodo ir juokias.

Per pertraukas purvinoj rūbinėj susėdę ant dėžių ir statinių lošia kauliukais ar kortom, garsiai rėkia
negrai, kambarys pilnas tabako dūmų, tokia Rembrandto šviesa, ir jie kimba viens kitam į plaukus, ir
reikia skirti.
***
Negaliu atsistebėt negrų rasės, šitos dar kaip žemė, kaip pūdymas, rimtim, kai jie žaidžia, kai jie stovi
stotyse. Visa gamta yra tokia rimta ir likimiška. Žemė, medis, akmuo, lietus, mirtis, gimimas.

***
Penktadienį mane atleido. Pritrūko užsakymų ar medžiagų. Bet buvo jau ir įsibodę. Vis tą patį ir tą
patį, diena iš dienos, sutinusiais pirštais, negalėdamas prisiliest, ir nėra, rodos, galo dienai, tų aštuonių
valandų per daug, galvos nėra kur padėti. Rankos, pirštai dirba man nežinant ir man nematant, mano
pirštai gyvena visai atskirą gyvenimą. O galva vėl sau, galva irgi dirba, visą laiką, visai kitur.
Važinėjau visą savaitę po Brooklyną ir Manhattaną, po Long Islandą, ieškojau darbo fabrikuos,
muziejuos, botanikos sode. Prieš Kalėdas atleistų daug ir visur pilna. Eina žmogus su suglamžytu
skelbimų lapu rankoj, su laikraščiu po pažasčia ir žiūri į namų numerius, į duris, ieško, bet vis nieko.
Per YMCA gavau darbo Emerson Plastics, 567 East 38th Street, Manhattane. Dirbau tokiam rūsy. Rūsys
apverstas Pepsi–Cola celiulioidinėm iškabom. Mes keturi. Mūsų darbas yra įklijuoti iškabos vidun tokį
plastikinį dugną. Pradžioj dirbau gan lėtai, ranka neįpratus su klijais, ir stalas platus, vos pasiekiu kitą
pusę, kur man paduoda iškabas. Kad pasiekčiau jas, turiu pasilenkt, ir nėra ko atsiremt, nugaros
raumenimis turi laikytis. Po poros valandų visa nugara pradėjo skaudėt. O mano kiti trys bendradarbiai
visą laiką uja: Greičiau! Greičiau! Ir keikia, kad aš per lėtai dirbu, ir patys tyčia skubina, kad aš nespėčiau.
Jiems aš visai nepatinku. Aš aiškiai matau, kad čia nebus draugystės. Tai aš supykęs dirbu greit, kiek
galiu, dantis sukandęs, klijais aptekusiom rankom ir kelnėm, stebėdamasis, kokių pasauly yra piktų
žmonių.
Antrą dieną aš juos pasivijau. Iš piktumo. Kiek jie skubino aš vis suklijavau. Tai apskundė savininkui,
kad aš simuliantas, kad aš per lėtai dirbu, tai tas davė man vokiuką su 12 dolerių ir sako: sudiev. Nieko
nesakiau, sukandęs dantis nusispjoviau ir išėjau. A, pamoka. Darbininkų solidarumas. Visų šalių
darbininkai, vienykitės... Tie trys tikrai susivienijo, kad mane išstumtų. Dabar jie vėl galės dirbt savo
tempu, muilint savininkui akis.
Dabar kelinta diena vėl ieškau darbo. Bet prieš Kalėdas labai sunku ką rast, visur liepia ateiti po
švenčių.
Persikėlėm į naują butą, į Lorimer 47 1/2. Brooklyne. Kiemely, prieš namą, auga medis...
1949, gruodžio 20
Vakar nuėjau į Vokiečių darbo agentūrą, 74-toj gatvėj. Pilnas laukiamasis žmonių, visi laukia ir tikisi,
nors agentūra nieko neturi. Aš gerai suprantu dabar, kaip jie jaučiasi, kai pats antrą savaitę važinėju.
Pieno stiklinė, duonos riekė, pora apelsinų. Per pietus kur užėjęs susriaubiu lėkštelę neaiškios sriubos.
Sako, nedirbant daug nereikia. Bet bevažinėdamas ir bevaikščiodamas, vis ant kojų, išvargsti kaip šuva.
Šį rytą radau skelbimą (N.Y. Times), kad reikalingi valytojai ir durininkai Roxy teatrui, Brodvėjuj. Buvo
anksti, kai nuvažiavau, bet prie durų jau stovėjo dvidešimt kitų, su laikraščiais rankose, pasistatę
kalnierius ir atsirėmę sienos taip kaip senuose amerikoniškuose filmuose.
Dešimtą atidarė duris ir suleido visus į vidų. Milžiniškame teatre, puošniai išmuštam raudonu aksomu,
aukštai grojo vargonais ir mes visi stovėjome pusračiu, o priešais stovėjo žmogus iš teatro, ir jis stovėjo
labai teatrališkai, ir žiūrėjo į visus iš eilės. Vargonai grojo. Buvo tokia iškilminga nuotaika, lyg koncerte...

Bachas... Tada žmogus parodė ranka keliems išeiti į priekį septyniems. O kitiems lengvu teatrališku
mostu liepė išeiti. Kadangi magiškas pirštas ant manęs nesustojo, aš išėjau su kitais. Jeigu būt
detališkesniam, buvo šitaip: kai magiškas pirštas jau buvo visai prie manęs, man staiga suniežtėjo nosį, ir
aš ranka griebiaus už nosies. Tas nulėmė. Prakeikta nosis.
Warren Street darbo agentūrose šimtai žmonių. Darbo nėra. Prieš Kalėdas visai išdžiūvo. Agentai stovi
tarpduriuose ir kėtoja beviltiškai rankas, teisindamiesi ir užjausdami, norint ir mechaniškai. Kitas bando,
skambina iš fabriko į fabriką, ieško, ir liepia ateiti rytoj.
1949, gruodžio 22
O, aš prisimenu, kaip mes vaikai laukdavom tų spalvotų kalėdinių atvirukų, su žaliom eglutėm,
snieguotom šakelėm, su pasidabruotais pakraštėliais...
Nėra čia tų atvirukų, kaip nėra ir tų snieguotų, baltų Kalėdų. Nežinau vienas nori į namus grįžti
pasiilgęs ten likusių artimųjų, kitas pasiilgęs gero seno! gyvenimo. Aš gi ilgiuosi sniego. Ilgesys anos
gamtos, anų lygumų, laukų, anų pūgų siautėjimo, rogių kelio, vieškeliuose žvangančių varpelių; ilgesys
šalčio išrašytų langų, ilgesys ledo varveklių daržinių pastogėse, galvijų bliovimo visko, visko.
Tai ir dabar, va, sėdžiu vienas, ir staiga mane užplūdo visi anie prisiminimai. A, tai sėdi tada ir rašai,
nors žodžiais viską apčiupinėji, nors žodžiais.
1949, gruodžio 26
Niekados neturėjau tokių nekalėdiškų Kalėdų. Kalėdų išvakarėse buvo šalta ir sausa. Gatvėse
plevėsavo vėjuje laikraščiai ir sudžiūvus žolė, niekas nekalbėjo apie sniegą. Išėjome vakare su Adolfu,
perėjom išilgai gatvę, visur tuščia, visi namuos. Užsukom pas Ginkų sakom, gal ten kokį pažįstamą
sutiksim. Bet ten nieko, tik pora moterėlių perka kalėdinius atvirukus.
Ieškot ko? sako Ginkus.
Šiaip sau užėjom pasižiūrėti, atsibodo namuos, sakom.
Tai gal alaus? Už mane.
Mielai. Už jus išgersim.
Ginkus pastatė mums po stiklinę ir pats šluostė skepeta stalus. Mes gėrėm, alus buvo šaltas ir buvo
šalta, ir žiūrėjom priešais į veidrodžius, į pirkėjus, į pardavėją už bufeto, kaip ji surišinėjo gražiai į margus
popierius kalėdines dovanas, ir tada išėjome.
Gatvėje buvo vėjas. Iš toli garsiakalbiai, girdėjosi, atnešė kalėdinių giesmių nuotrupas, kažkur giedojo,
gatvėj buvo tuščia ir vieniša. Namuos parėję sėdėjom ir girdėjom varpus skambinant. Tada radijas. Ilgai
skaitėme. Aš skaičiau Language and Reality, Urban.
1949, gruodžio 27
Šiandien porą valandų laksčiau negalėdamas niekur pasiskolinti pinigų. Reikia mokėti už butą 10
dolerių, ir maistui reikia.
Beviltiškai dairydamasis gatvėje sutikau tą mergaitę raudonu paltu, kur kartu atplaukėm.
Kaip einas? klausia.
Nekaip, sakau. Tai ji sako, o, aš suprantu, ką reiškia skolintis neturint gerų pažįstamų, ir dar iš
Amerikos lietuvių!
Pasikvietė pas save. Ji atidavė kiek turėjo, 12 dolerių.
Aš ketvirtadienį gausiu algą, tai imk. Aš uždirbu dabar gerai. 50 dolerių.

Vakare, kai nunešiau šeimininkui už butą, jis stebėjosi: o, kaip pavargęs atrodai. Daug turbūt mieste
matėt šiandieną!
1950, sausio 5
Dirbau iki ketvirtos (nuo 7.30). Tiesiai iš darbo, dar apneštas fabriko dulkėm, važiavau į 13-tą gatvę,
žiūrėt Cocteau. Prieš filmą užėjau suvalgyti porą frankfurters, tai visi spokso kaip į bomą. Turiu baisią
slogą, tai apsivyniojęs apsirišęs kaklą, juodas, nesiskutęs. Užsukau į knygyną, 5-toj Avenue, šalia kino –
švarus knygynas. Buvau kaip siurrealistinė figūra tarp visų tų studentų, knygų, merginų, ir šit dar su
mėlynu DP švarku, dar nesusitaupiau pinigų jam pakeisti.
Mačiau Le Sang d’un Poète ir Le Retour Eternelle. Keistas tas poeto kraujas, siurrealistinis. Sekmadienį
mačiau De Sicos Sboeshine ir Sartre’o (Delanoy režisūra) The Chips Are Down. Pirmadienį mačiau
Tombolo ir So Are the Motbers. Abu italų. Taip pat mačiau Carnival in Flanders ir The First Front, Battle of
the Rails, Horse Feathers ir Monkey Business.
1950, sausio 21
Keista dabar, kai imu rankon šakutę ar peilį valgykloje. Rankos įpratę liest tik geležis, sunkias plieno
štangas, ir kai imi šakutę, jos nejauti rankoj ir pirštai nesusigraibo ir nesilenkia, turiu pažiūrėt, ar tikrai aš
ją laikau.
***
Šitie mulai, kur dirba kartu, išvirtusiais muskulais ir žandais, jie pakelia tris kartus daugiau negu aš. Bet
kai darbas išsitęsia laike, visą dieną jie vakare keikias ir vos pavelka kojas, išbalę, o aš jaučiuos taip pat
kaip ir rytą, darbą pradėjęs. Ir jie tada stebis ir žiūri ir nesupranta, iš kur šitas džiūsna tiek ištvermės turi.
Aš juokais vakare pradedu, kai jau nebereikia, štangas svaidyti, ir jie sako, durnas, ar dar tau neužteko.
Ne, sakau, turiu pasipraktikuoti, namuos negaunu.
1950, vasario 18
Aš gyvenu visą laiką sapnuodamas. Tarp manęs ir žmonių yra visados sapno, nerealybės tarpas, kuris
skiria mane nuo jų. Aš nenoriu ar gal nemoku? juose pasinerti visas, atverti jiems savęs, o prisirinko
daug.
Aš matau, aš visą laiką jaučiu šitą sapno distanciją, lyg būčiau ne šio amžiaus žmogus, o atklydėlis iš
kitų laikų. Aš visom jėgom bandau ištrūkti, beviltiškai mesdamasis į kasdieniškiausią gyvenimą,
dirbdamas kartu su visais, kad tik pajutus realybės kraują. Bet vis ir vis atšoku atgal.
***
Sekmadienį aš ėjau vienas juodomis gatvėmis, žiūrėdamas į naktį. Aš galvojau apie visą praeitą
savaitę, mano gyvenimą. Ir visa šita savaitė, rodos, gulėjo dabar už manęs kaip didelė juoda duobė. O,
kad aš galėčiau išbraukti šitą savaitę iš savo gyvenimo.

1950, vasario 19
Šį rytą grojo Bachą, aš sėdėjau ir klausiaus, ir tokia didelė kilni klasika skambėjo kambary. Ir man
norėjos, kad ir visas mano gyvenimas būtų kaip Bacho skambėjimas.
Bet kol kas aš esu niekas, krentąs išsigandusiomis akimis į juodas, laukiančias, begalinės bedugnės
vienatvės akis.

1950, vasario 20
Mūsų šeimininkai, kur dabar gyvenam Lorimer Street turi savotišką kankinimo būdą. Kiekvieną
rytą, tiksliai 6 valandą ryto, kai nulipu praustis, jis jau sėdi savo rudu megztiniu už stalo, kol aš
nusiprausiu, ir visą laiką, be perstojo kalba.
A, daug geriau iš darbo grįžti, negu į darbą... O, ar neatsibosta dirbti?.. Ir šeštadienį dirbsi?..
Visą laiką apie darbą, nors imk ir mesk su kuo papuola, kad nutiltų.
Valgykloje, pavalgęs, sėdėjau dar prie stalo ir žiūrėjau į gatvę. Man buvo gera, ir lyg skaidriau,
linksmiau. Pats to nežinodamas, aš nejučiom pradėjau niūniuoti užtektinai garsiai. Priešais valgantis
pakėlė galvą ir sako:
O, dainuoji?
Taip, sakau. Pavalgius linksmiau pasidarė, ir dainuoti noris.
Linksmiau? žiūrėjo žmogus. Bet iš dainos taip neatrodo.
Ir tikrai, aš pats nepastebėjau, kad niūniavau „Oi varge varge, vargeli mano“, pirmą posmą.
Oi, tos lietuvio dainos, jos vis tokios liūdnos, vis tokios nelinksmos. Toks jau lietuvio likimas, vis
svetimiems ant kelio, jo ir džiaugsmas kitos spalvos, su ašaros priemaiša, su grauduliu. Jis džiaugias, ir
jam rodos, kad jis jau labai linksmas o iš šalies, va, žiūri žmogus ir galvoja: ko tas žmogus taip rauda,
ko jis taip graudžiai dainuoja, kokia nelaimė jam nutiko?..
1950, vasario 21
Paskutines dvi naktis miegojau visai gerai. O, kaip seniai besu ragavęs ramaus miego saldumo. Tai gal
buvo dar namuos, dar anoj vėsioj kamaroj, kartu su visais broliais. O po to prasidėjo naktys be miego.
Aną vakarą aš viskuo abejojau ir buvau neramus ir bekrentąs atgal į tuštumą, o šiandien many viskas
aiškėja, tyrėja, chaosas sklaidosi.

1950, vasario 22
Droblius krito man į veidą, lietus ir vėjas. Bet man buvo gera eiti taip, gera buvo jausti vėją ir lietų ant
veido. Ir kai aš sėdėjau toje mažoje kavinėje ir gėriau kavą, aš žiūrėjau į lietaus lašus, ir man buvo gera.
Po to vėl ėjau, žiūrėjau į gėles lange, o droblius vis krito. Aš ėjau lėtai, neskubėdamas. Ko, kur skubėti. Aš
norėjau tik kuo daugiau gerti šito vakaro.
Tada žiūrėjau į sniego nusidabrintus bažnyčios bokštelius, ir man buvo toks noras įeiti į vidų. Įėjau ir
atsiklaupiau ant medinio suolo. Kunigas dalino komuniją ir žymėjo pelenų ženklu kaktoje. O, šiandien
juk Peleninės. Buvo taip gera jausti ir imti į save šitą retą nuotaiką. Ilgai sėdėjau ir žiūrėjau į žmones
priešais, įeinančius ir vėl išeinančius. Po to išėjau į gatvę. Žmonės ėjo iš bažnyčios, moterys ir jaunos
mergaitės, vyrai su pelenų ženklais ant kaktos. Roueno varpas ilgai žiūrėjau į didelį varpą prie

bažnyčios. Kai pakėliau akis, aš stovėjau ant bažnyčios laiptų, lauke, ir visa viduj buvo palikę, kaip
sapnas. Žemai buvo gatvė, sniegas ir automobiliai, vėjas ir droblius krito man į veidą, ir aš ėjau vėl tolyn,
gatvėmis, nesirūpindamas laiku ir žmonėmis. Man buvo užtektinai savęs. Kaip vaikas nubraukiau ledo
varveklius pirštu nuo apsnigto ir apšalusio automobilio, užmiršto gatvėje, ir vilkau koją, stumdamas
sniegą, kaip kadaise mokinukas. O droblius vis krito man į veidą. Aš ėjau tolyn, naktim, per Brooklyną.
1950, kovo 5
Mano žodžiai yra dar nerealesni, negu aš pats. Bet vis tikiuosi, vis viliuosi: kada nors surealėsiu ir aš –
juk tokiam realiam amžiuj gyvenu... Argi tai ilgai išsilaikysiu, atsilaikysiu savo nerealybėje? Viliuosi nors
vieną žingsnį kada nors žengti šioje žemėje nesapnuodamas...
C.G. Jung: „Was wir Illusion nennen, ist vielleicht eine seelische Tatsächlichkeit von überragender
Bedeutung. Die Seele kümmert sich wahrscheinlich nicht um unsere Wirklichkeitskategorien. Für sie in
erster Linie scheint wirklich zu sein, was wirkt.“

PASAKOJIMAS
Velnias taip norėjo žaist su piemenimis ypač, klipką mušt, kad jis viską jiems padarydavo: ir
gyvulius pavaikydavo, ir melnyčias padirbdavo. O, vargšas velniukas, kiek privargo.
***
Kodėl manęs neužgriūva namai,
kodėl nesugeria žemė,
kodėl aš nesu
vanduo,
kodėl nesu medis.
Akmeniu nejudomai gulėti,
nieko nejausti,
nematyti.
Kodėl aš nesu tavo namų
medis, žemė, kad jausčiau
tavo kojas, tavo
perėjimą.
Kodėl aš nesu vanduo,
Kurį tu geri, kad jausčiau
tavo lūpas?
Kodėl.

1950, kovo 9
Šiąnakt nubudau ir radau save beverkiantį, ašaros tekėjo visu veidu, ir aš negalėjau pasakyti, kodėl.
Per miegą, man nežinant, viduj kažkas vyko.
The Great Biginning, sovietinis filmas. Scena, kur žiemą važiuoja apsnigta lyguma automobilis ir viduj
dainuoja rusišką dainą, ir armonika, OK. Dar yra kita OK scena, tokia lietuviška šiek tiek, kur su ratais
arklys važiuoja. Šiaip, filmas labai skystas, sentimentalus. Kolchozų steigimo problemos, kulokų
trukdymai...
Mačiau: Panic, Nanook of the North, Louisiana Story, The Spanish Earth, Song of Ceylon, Window
Cleaner.
1950, kovo 25
Prieš tris savaites Peerless parduotuvei įmokėjom pusantro šimto dolerių, užu filmavimo aparatūrą.
Trūksta dar $ 550. Išėjome linksmi o, pasiskolinsim iš ko nors tuos $ 550, čia Amerika.
Bet jau trečia savaitė kaip ieškom, ir rezultatas yra nulis.
Nuėjom pas Tysliavą, tai tas pradėjo pamokslus sakyti, kaip filmus sukti. Esą, prie filmo yra dar
kirpimas, o ką jūs, tai nėra lengva. Filmus daryt galima tik Hollywoode, sako. Garantuoti už jus? Ką žinai,
galit netekt darbo, ar užmuš kurį tada reiks garantuotojui mokėti. Taigi gerai, dirbkit, gerai.
Buvo baisiai pikta, kad taip kalba žmogus, kurį kažkada labai gerbiau, kaip poetą.
Tai dabar pikti vaikščiojam po Brooklyną.
***
Šiandien buvom Modernaus meno muziejuje. Matėme keturis avantgardo filmus. Geriausias Germaine
Dulac La Souriante Madame Beudet. Ji labai saikiai ir išraiškiai vartoja, kiek reikia siužetui išryškinti,
technikinius triukus. Turinys labai paprastas, išryškina vieno vyro ir žmonos santykius, provincijos
miesčiuko valdininkėlio šeimos vienodumą, nuobodulį, monotoniją, ir dar smulkaus, pedantiško vyro.
Joyce. Subtiliai išieško, paimdama tik trumpą jų gyvenimo išpjovą, kaip vieną vakarą vyras ją kviečia eit į
teatrą, ji nenori, kaip paskiau ji jam išėjus pajunta tą baisią nuobodybę ir įgrisimą, scena su revolveriu, ir
dirbtinį susitikimą (fone eina lėlių teatras, susitaikinimo pabučiavimas), tas pabučiavimas, apkabinimas –
tik laikinas viso to išsprendimas, ne galutinis tik lėlių teatras, tuščias.
Kiti filmai: Ballet Mecdnique (Fernand Leger). Entr’Acte, René Clair. Kirsanovo Menilmontant.
1950, kovo 26
Medžiojam pinigus filmo aparatūrai pirkti. Užėjom pas Ginkų. Tai sako, jau tiek įklimpęs garantijose,
kad giliau nebegali. Jis patarė kreiptis pas Pranę Lapienę.
Sužinojom, kad ji bus koncerte. Tai susitarėm su Mazalaite, kuri ją pažįsta, kad ji dar prieš koncertą su
ja pasikalbėtų dėl mūsų. Mazalaitė aukso žmogus, ji labai entuziastiškai sutiko mums padėti. Tačiau, kaip
tyčia, jai tų riešutų užvalgyti ir vidurius sugadint reikėjo. Viduriai sugadino ir visą reikalą. Ji gulėjo
namuos, neatvyko į koncertą. Tai Pajaujytės mus supažindino su Lapiene, bet nebuvo patogu jokiais
reikalais kalbėtis. Bet ji užkvietė mus kada nors ją aplankyti Stony Brooke.
Dabar dar yra Klybai ir Svogūnėlis. Pas Klybus eisim tik paskutinę minutę. Iš jų jau esam skolinęsi,
nebepatogu lyg vėl. O Svogūnėlio bobutė, ta, kuri galėtų garantuoti, irgi susirgo.
Po $ 50 ar kiek susirinkti irgi nėra lengva. Šiandieną porą klausiau. Tai, sako, pirkę baldus, tai vėl,
žentas namuką pirkęs, tai vėl kas.

Buvom rašę Giedraičiui. Atrašė, kad jeigu smulkiau reikalą žinotų, gal vėl duotūs suvedžiojamas mūsų
nerealiais sumanymais, bet dabar nieko negali padėti.

1950, kovo 29
Paprasti žmonės.
Jie tempia geležį. Lynoja visą laiką. Per anglis lipa. Kai pamato praeinant merginą, jie sustoja ir švilpia
jai, kol ta išgirsta. Tada juokias ir kalba savo prastas kalbas. Tada vėl tempia geležies štangas.
Čarlis dirba šalia prie mašinos. Jis visą laiką galvoja. Aš matau, kaip pagal mintis kaitaliojas jo veidas.
Kartais labai juokingai sučiaupia ar suraukia veidą, lūpas. Jis vis kalba man apie Krisiukėnaitę. Netyčia
išsitariau, kad ir aš ją pažinau, tai dabar neduoda ramybės.
Įdomu, ar ji jau ištekėjo?
Na, žinoma, būtų kvaila neištekėjus, aš sakau.
Jis vėl ilgai tyli, kramto lūpas mintydamas kažką, ilgai gręžia geležį, tada vėl staiga sako:
Įdomu būtų dabar ją pamatyt, kaip dabar atrodo. Kaip pats manai, ar ji dabar ištekėjus jau?
Velnias žino, sakau.
Jis vėl tyli ir gręžia geležį.
***
Jų šposai, fabrike, kaip ir visas čia jų gyvenimas. Jie užriša kurį nors išeinamojoj, ir tada juokias, kol tas
lenda per langą laukan. Ar pila pro viršų ant tupinčio vandenį, per plyšį. Labai aukšto lygio juokai...
1950, balandžio 1
Orai po truputį šyla. Tik naktim atvėsta. Daug lyja.
Kai lyja ilgiau, vis grįžta ta slegianti nuotaika, kaip Kassely, Wiesbadene.
Kurį laiką, atrodė, buvo visiška taika, tarp manęs ir pasaulio. Harmonija, ramuma, susitaikinimas su
daiktais. Aš galėjau vienodu žvilgsniu žiūrėt į fabriko geležį, į save ir į pro šalį einančias įsimylėjusių
poras, į jūrą ir dangum užsibaigiančias gatves. Taika.
Tai buvo švytuoklės viena pusė.
Vakar, staiga, švytuoklė pasisuko į kitą pusę. Ir aš staiga kritau į beprasmybę. Kam visa tai? Dirbt? Dėl
ko, kokia viso to prasmė? Vergaut fabrikuos, dirbtuvėse? Laikas bėga, savaitė taip po savaitės ir vis tas
pats. Tik popierių krūva auga. Ir iliuzijos tik, kurios viena po kitos sudūžta. Einu, gyvenu, ir gyvenu kaip
ne šio šimtmečio žmogus, ne tarp realių žmonių, bet iliuzoriniame pasauly. Rašau, bet niekas to
neskaitys. Keli pažįstami. Kalbi klausos kas, ir viduj šypsos iš tavęs. Gal net netiki, kad tu iš širdies kalbi.
Spaudi ranką, jauti lūpas, ir žinai, kad tai tik vaidinimas. Ir taip visą laiką, visą laiką.
Taip, švytuoklė pasisukė. Šiandieną viskas vis viena. Ir kai šitos mintys užplūsta, aš sėdžiu, ar einu be
prasmės, per žmonių srovę, man viskas vis viena, beprasmiška, neverta, viskas iliuzija, kvaila, pilka,
ciniška, purvina. Žmonės eina, bėga pro šalį, darbas, duona, sex, muzika. Tai pasaulis. Tikras gyvenimas,
realybė... Ar taip turėčiau ir aš gyventi? O jei ne kuo turėsiu už tai užmokėti. Ištversiu? Atsilaikysiu?

***
Lietuvių valgykloje, Union gatvėje.
Jis vėliau atėjo, o jam anksčiau duoda.
Kad jis man geresnis.
O tai aš negeras?
Žinoma, kad negeras.
Tai ar bus šiandien kokios futbolo rungtynės?
Bus, kur ne. Švedai ir anglai, visi suvažiavo.
O tai bus įdomu pažiūrėt.
Bet kad vakare tamsu.
Dar gražiau prie šviesų, uniformos gražiau atrodo.
Ką šiandien valgyt duosit?
Kopūstai, burokėliai, makaronai.
O ką antro turit?
Pirmiau sakyk, ką sriubos duoti.
Kad aš jau sakiau.
Kur sakei. Nieko nepasakei.
Burokėlių. Kad jums sakyk ir sakyk.
O antro?
Nežinau, ką turit. Kaip tą vadina, tą...
Ką tokį tą?
Na, tą, kur aplink miltai, viduj mėsa.
Koldūnai?
Aš eisiu pažiūrėt. Aš turiu pamatyt, kitaip nežinau. Na, va, šitie.
Na, tai koldūnai.
Tai duokit koldūnų. Ir didelį šaukštą sriubai. Šiandien išbadėjęs.
Nu, nu.
Nuo jūsų valgymo vakar per pietus dar nieko ligi šiol nevalgiau. Matai, kaip gerbiam jūsų pietus –
kaip komuniją.
Nu jau nesakykit. Tai va nešu jau, eikim sėst. Nemaklinėk aplinkui.
Jonas Mekas, Žmogus be vietos, Vilnius: Baltos lankos, 2000.

